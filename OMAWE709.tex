\chapterspecial{{Omawë}}{}{}

Hei Hoaxiwëteri pë wãha kua, ɨ̃hɨ kɨpɨnɨ, Omawë, Yoasiwë pata xo ɨ̃hɨ
kɨpɨnɨ pë kãi përɨoma, ɨ̃hɨ Hoaxiwëteri. Kama Hoaxi a nikereoma yaro, ɨ̃hɨ
kama Hoaxiwëteri pë wãha kuoma. Ɨha ɨ̃hɨnɨ pë kãi rë përɨonowei Omawë
oxe, Yoasiwë pata, pata e yai kuoma, pata a kãi yai përɨoma. Omawë oxenɨ
Yoasiwë a nosi poma. Kutaenɨ Hoaxiwëteri, Yoasiwë, Omawë oxe xo pë kãi
përɨpɨoma. 

Raharariwë tëëpɨ rë yupɨrenowei. Rahariwë tëëpɨ ha tapɨrarënɨ, Totewë
patanɨ Raharariwë tëëpɨ kãi roa tararema. Raharariwë. Yaraka kɨ rëkaɨ
hiraɨ ha, ɨ̃hɨ Yoawënɨ e kɨ rëkaɨ mɨ wërëkema. Ihiya pë kãi kuami makui,
ɨ̃hɨ kɨ rëkapë ha, ihiya e kɨ pëtarioma. Ihiya e kuonomi. Kama puhinɨ
ihiya a pëtamarema, hii hi yõpënama ha a wai rë hĩikenowei. 

Raharariwë tëëpɨ kãi rë përɨonowei kama pë hɨɨ a rë përɨonowei, Tanape u
ha tëëpɨ kãi përɨoma, Raharariwë Tanape u pata ha. Kama xaponopɨ praoma.
A he harema, e kɨ he ha hapɨrënɨ, Tanape u pata ha. 

Raharariwë tëëpɨ yai, tëëpɨ yai, ɨ̃hɨ tëë e yai Tepahariyoma e kuoma, ɨ̃hɨ
e wãha. Ɨhɨ tepaharimɨ rë wama xixi pë waɨ, pë ma rë auwei, të pë mohekɨ
ma rë totihitai. Oxe e rë kui, Marohayoma e wãha kuoma. 

Suwë pë mao tëhë, ai a yahi hamɨ suwë ai a nikereo mao tëhë, hapa
Raharariwë tëëpɨ yupɨrema, e yëpɨpɨrema. Oxenɨ Omawë katehe a yainɨ, a
yëpɨrema Omawë pata Hëɨmɨriwë katehe kɨpɨ yaro. 

Kihi kiritamɨ a totihitawë! Wama kɨ rë kuɨwei, Omawë katehe e kuoma. Ɨhɨ
a yainɨ, suwë a no xi ɨhɨtarema. 

Hëɨmɨriwë pata a wãha kuoma, Omawë oxe katehe e wãha kuoma. Kɨ wã kãi rë
hokëpɨpramarenowei ɨ̃hɨ e yai. Ɨhɨ weti naha suwë kɨ ha yupɨrënɨ kɨ
kupɨprono mai! 

Mau u hamɨ, Omawë, Yoasiwë totexi pata xo kɨ hupɨnomi, kɨ rii yaipɨa.
Ɨhɨ kɨ rë yupɨrenowei, Raharariwë tëëpɨ rë yëpɨpɨrenowei ɨ̃ha kɨ përɨopɨo
xoaonomi. Ɨhɨ Marohayoma iha, Hoaxiriwë mo ha wëtɨpramarɨnɨ, të mɨ haru
ha, kihamɨ, kɨpɨ heakaprou xoarayoma, heaka hamɨ rii. Ɨhamɨ pë tëë e kãi
yure hërɨma. 

Pepi hamɨ, Omawë a huɨ kõo taonomi. Omawë të ã rë kui, pita hamɨ Omawënɨ
suwë katehe a rë yurenowei a hunomi, a huɨ taonomi. Omawë a rë kui kama
a hekura hupë, Yanomamɨ të pë tapra hërɨnomi. Kama yami a yaia, parimi a
kuprou puhiopë yaro. A no uhutipɨ warou maprou rë mai, pei a no
uhutipɨnɨ Yanomamɨ të pë rë haika rë xoare, ɨ̃hɨ a yai wãha Omawë. 

 
