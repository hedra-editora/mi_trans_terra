\chapterspecial{{Kuku} {na}}{}{}
 

Hekura a rë pëtarionowei, ya të koro rë prakɨhe, ɨ̃hɨ katehe Horonamɨ a
wãha kuoma. Ai të përɨo mao tëhë, a përɨo rë parɨonowei, hapa ɨ̃naha të
kuprarioma. Ruwëri a xëprarema, a ha xëprarɨnɨ, të pë mioma, kamanɨ të
pë kãi përɨawei, ohi a wayunɨ, titi a mɨ haruu ha maikunɨ, titi rape të
kua makure, hei pëma kɨ he ou. Ɨhɨ titi tute a kuo tëhë, pë ka
hẽhaprarema. Ɨhɨ a rë mataruhe tëhë, pata a noã ha, kɨ rë horanowei, pei
makɨ hekura pë yahipɨ horama, Kuku kë na xëpraɨ puhiopë yaro, a no
mɨhɨapë, e makɨ horama. 

Mokawa pë rë kurenaha të taprarema. 

Maa ma kɨ makui, e makɨ kãi yãxikonomi. Ɨhɨ patanɨ, ihirupɨ e makasi
poyakawë kuoma. A mori payeriama. Ɨhɨ rë ihirupɨ makasi kuprarioma,
Horonamɨ ihirupɨ. Pë ihirupɨ e makasi wayu mori kuprou ahetou tëhë, e
warema. Ɨhɨ e kepraɨ tëhë, a no yuapë, ihirupɨ e makasi hokokama, makasi
paɨsama. Pata e yai wãha rë kuonowei, ɨ̃hɨ rë e wãha Yoahiwë kuoma. Yoawë
e wãha kuoma, Horonamɨ patapɨ yai. Pë pata a kãi yai rë përɨonowei, ɨ̃hɨ
rë a wãha Yoawë kuoma. 

Ɨhɨ ihirupɨ e keprarema, kiha, pë hɨɨ e ũ pë tapohorayoma, pei makɨ ka
ha, Horonamɨ ũ pë titioma, ɨ̃ha a waharayoma; a ha warɨnɨ, ihirupɨ e wai
keprarioma. yëĩyë pë hɨɨ patanɨ e maoa nokarema, a wai horaximama. A kuaaɨ tëhë, a rë horaɨwei e të si ka kopemama, masiri kɨ yaima. Maa ma
komore kurenaha. Kutaenɨ, napë të pënɨ exi të tapraremahe, të pë rë
niayore? Ɨhɨnɨ të pë rë hiranowei, të taprarema. Waiha a no yuaɨ he
yatiopë, Horonamɨ katehe a kuoma yaro. Pë oxe pë no xi hiraa he
yatimarei yaro, të wai kepraɨ tëhë, pë hɨɨ pata parɨkɨ ha e wai
makepoma:

-Ũa, ũa, ũa --- e të wai kuma. 

Të wai nokarema pë hɨɨ patanɨ. E të wai yaruprarema. E amixi kãi kõo
parɨonomi. Hei a rë nokaare, kama e u ha wai a yarurema. A wai
tikëmakema, a haximarema. Yonoupë pë kãi nokarema. Pë nɨɨ iha a
yakaamanomi. Mixiã kɨ hiakawë hipëoma, kama ihirupɨ iha. E mixiã kɨ
titihoma. Ɨhɨ ainɨ masiri komore, maa ma kurenaha, wãtarakawë raperape e
kɨ yaima. Kiha hiakawë totihiwë hawë ãrokoto pë pata rë kure, ɨ̃hɨ e të
pë pata përema, mixiã kɨ wapamapë, hei masiri kɨ pata xɨrɨkamaɨ
piyëkoma, masiri kɨ pata kõkaprarema. Ɨhɨ të kɨ pata yutuhamaɨ piyëkou
puhiopë yaro. A wai oxe makui, e të mixiã kɨ hiakawë hatariyoma. 

-Ɨhɨ rë kë, xei, wa mixiã kɨ wai hiakaprario kuhe? Kuxu, kuxu, kuxu,
hiakaprou ta haɨro! --- pë hɨɨnɨ ɨ̃hɨ rë të wai tikëmaporanɨ, e kuma. ---
Pei xei, wa mixiã kɨ wai hiakaprario kuhe?

— Hɨ̃ɨ! --- e wai kuma. 

— Wapëpraa! Të ta wapëpraa! 

— Hɨ̃ɨ! --- e të wai kuma. 

E të wai uprao yatitiwë makui, yãpi pë ihirupɨ wai rë kurenaha, e
kuaama. 

— Kuxu, kuxu, kuxu! Hiakataru, hiakataru! --- Pë hɨɨnɨ pata parɨkɨ ha a
hamapoma -Pei, wapëpraa, wapëpraa! 

E keano tute makui, Paha! E të opi horaaɨ ma rë mare! Ihirupɨ pëɨxokɨ
wai huwëporanɨ, a wai hamapoma. Hawë momo e kosi homopramaɨ xoarayoma.
Momo kosipë homoprou hiakawë rë kurenaha, e të mixiã kɨ kuma. Hei
ãrokoto pata rë kui no owa rë kui, Kuku na no uhutipɨ pata rë tapo
piyei. 

— Tëɨ̃ɨɨɨɨ! --- hemata pata yutumarema. 

— Pei, ai a, ai a, hɨtɨtɨ a --- të mixiã kɨ wai kutou kõrayoma 

Paha! Pëɨxokɨ totosinɨ të pata yai yutumarema 

— Pei, wa mixiã kɨ wai hiakaprou waikirohe! --- e kuma. E toto hemata
pata yutumarema. E ka ĩkapraroma. Ɨhɨ rë a kãi ukuo xoaa kure, hei a wai
rë keprou henare tëhë. 

— Hoaaa! Xëtëwë rë kë ë! 

Pë hɨɨ a no yuamapë, e wai maore hërɨma. Oxe makui a no yurema,
ihirupɨnɨ. 

Pei makɨ hiakawë makui, e makɨ hiakao ma rë kë? Të kɨ pata ãtahu
yutuhamama, masiri kohipɨ pë yai yaro. Napë pënɨ të pë rë taɨwehei naha
kutaenɨ, ɨ̃hɨ të pënɨ të pë niayou, të hiraɨ ha të tama. Të pë rasisiwë
ukëo ma rë mai kë! A kãi rë ukuore, hei naxomi naha a wapaɨ waikia
kurahari, hei a wapaɨ waikia. 

Paha! Ɨhɨ pë hɨɨnɨ a tikëmaporanɨ, pë hɨɨnɨ hapa e kɨ pehi horakema, a
hiraɨ ha. Ãtahuãtahu komi të kɨ mɨ pata tikukoma. Pei të makɨ ãtahu pata
tiririmoma. 

 

— Tuuuuu! --- të kɨ ãtahu pata tatamama. Ɨhɨ kë kɨ taamaɨ ha, Kuku nanɨ
pë hɨɨ a rë warenowei, Kuku na pata ɨ̃kɨma. Kuku na pata kiriri ɨ̃kɨma. A nohi hõrio ha, të aheteprou waikirayou ha. E të pata ɨ̃kɨɨ:

-Ɨɨɨɨ! Kamiyë kë! --- e pata kuma, kiriri. 

Ɨhɨ kihi heaka hamɨ kɨ pata rë reiamarati, hɨtɨtɨ ɨ̃hɨ kihi rë të kɨ pata
rë hëtaruhe, të pata patikama kiriopë. Kuku na pata patikimaye kirioma:

— Ku! Ku! Ku! Ku! --- të pata tamama. 

Ɨhɨ no pëxɨrɨ rë taare ha, hei ihirupɨ patanɨ a rë yurehe, a puhi no
ãxokei yaro, ɨ̃hɨ rë të mɨ haru ha, e rë hi hatoprare, imi huherayou
yaro, pë hɨɨ pata e xi rë iha rë wãrihiprouwei, ɨ̃ha rë e rii tokua
xoarayoma, e pehi yëa xoarayo hërɨma, hõrohõro kɨ hamɨ e pehi yëa
xoarayo hërɨma, hõrohõro kë kɨ tiyëwa ha e pehi kãi yëa xoarayoma. 

— Aë, aë, aë, aë, aë, aë! --- e kurayo hërɨma, ihirupɨ a no pëxɨrɨ ha. 

Awei, ɨ̃naha të pë kuaama. 

 

 
