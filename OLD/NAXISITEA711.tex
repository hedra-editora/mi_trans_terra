\chapterspecial{{Naxi} {si} {të} ã }{}{}
 

 


Ɨhɨ weti iha naxi si piyëamopë, si ha kuonɨ weti iha si piyëremahe? Ɨhɨ
kamiyë pëma kɨ iapë, naxi si kuonomi. Hei kurenaha pëma të pë ha
kearɨnɨ, pëma të pë tapë, pata të pë rë harayonowei, të pënɨ si
taponomihe. Si ponomihe, kuonomi yai. 

Raharariwë a ha përɨikunɨ, hapa yami a kuoma, Raharariwë, ɨ̃naha pë
kuonomi, pë horohoonomi, yami të pata përɨoma, Raharariwë, ɨ̃hɨnɨ hawë
kamanɨ haxɨrɨ ha a kuama mai! Huxomi ha hei yahi mɨ kurenaha, mau u
makure, ɨ̃naha e mɨ huxomi kuoma. Hãto e nahi kuoma, huxomi hamɨ. 

Hei kurenaha, hii te hi kɨ ĩtatawë rë kurenaha ɨ̃hɨ naxi si kɨ ha yahipɨ
kuoma. Naxi si kɨ tõtahima ha nahi ĩtapoma, õkapoma. Ɨhɨnɨ si kɨ tapoma.
Si kɨ kãi përɨoma, Raharariwënɨ. Ɨhɨ a yai. Si rë paramarenowei, si rë
wëyënowehei, ɨ̃hɨnɨ si poma, hapa. Ai të iha ai si keo mao tëhë, ɨ̃hɨ si
kɨ ha pëkɨ tana yãoma. Ɨhɨnɨ si kɨ hãto nahi ĩtapoma. Kamiyë pëma kɨ no
mori preaama, ɨ̃hɨ a mao ha kë kunoha, Raharariwënɨ si kɨ tapou mao ha
kunoha, napë ya wãha harɨnɨ: 

Naxi ya hĩ kɨ puhii! Ya kuimi. Naxi ya si kea harayou. Pëma kɨ mori
kunomi. Ɨha si kɨ rë piyërenowehei, Raharariwënɨ si ha piyërënɨ, e si ha
piyërëhenɨ, naxi pëma a waɨ. Si hore wamou praukurayoma. Ɨnaha. Ɨha, pë
tëë kɨpɨ rë yupɨrenoweinɨ si kɨ tapoma. Naxi si kɨ tapoma. Ɨha rë e si
kërema. 

Ɨhɨ weti a ha nomohori ha nakarënɨ huxomi hamɨ weti e warokema? Kama
Raharariwë e nahi hamɨ kama pë tëënɨ a kãi rukërayoma, huxomi hamɨ. Hei
a rë rukëre pë tëënɨ a kãi nomohori rë rukërayoma. Hei kurenaha pë tëënɨ
kihi naha a kãi upraoma, kihi tokori kɨ hena rë kurahari naha. Ɨhɨ kihi
rë të u pata. Të u parɨkɨ pata. Huxomi hamɨ, mɨ wakarawëmi makui, tëë e
upraoma. Ɨhɨnɨ a rë yurenowei, a nomohori kãi kirimapë pë hɨɨ iha. A kãi
waroa he yatikema, a rë kirimaɨwei. Ɨhɨ rë a wãha Omawë. Uxuweimɨ si pë
wai rë riyëhëi ɨ̃hɨ a wãha kuoma, ai kiritamɨ mai! Ɨhɨ a rë kuinɨ pë tëë
e yai rë yurenowei ɨ̃hɨ e yai. Omawënɨ e yurema. Raharariwë tëëpɨ. Ɨhɨ a
kãi ha rukërɨnɨ, a kãi kea he yatiparioma, hũka kɨ ha kahurënɨ,
hesiopɨnɨ hũka kɨ tapoma. Hũka kɨ ha kahurënɨ: 

— Kopou! Ũi, ũi, ũi, ũi, ũi, ũi! --- a kuɨ he yatiyo hërɨma --- Wa mixi
tuo mai kë të! --- e kuma. 

Hɨ̃ɨɨ! Tëɨ! 

Hei kurenaha, hei kurenaha e kutarioma. Kihi hawë hũria ana pë pata wakë
kõre rë përɨkɨi, kihi hawë werehi hakosi pë pata ĩyë rë xurixuripraroi,
yahipɨ mɨ kuoma. Katehe nahi ha a përɨoma, a përɨopë ha e warokema. Pë
tëë e ã hama. 

— Hape! Siohahë kë a! --- e kuma --- Siohahë ya kãi huɨ kuhe, ya yurema! 

E mamo pata xatitarioma. 

-Ëhë rë të? --- e pata kutarioma --- Hɨ̃ɨ! Ëhë rë të? 

--- Hape, hẽaroyë kë a. Ya yurema, a ma rë riëhëi --- a noã tama. 

E të kahe pata watëkarioma. Heinaha kama e kuma. 

 

 

Kihi kë të ko pë pata hẽraxa urerewë hawë nasi kɨ pë pata ureremoma. E të wãrima, pë tëë iha, ɨ̃hɨ ei rë a kãi rë keparuhe iha. 

— Naxi rë si pata ë, exi të si kɨ pata? 

Mihi te hi rë kurenaha, ɨ̃naha kuwë, no aiwë te hi ha, katehe te hi ha,
hawë yahetipa kë kɨ sipo rë kure te hi pata praopë ha pë xɨɨ a kuopë ha
e kãi tikëkema. 

— Mihi kana hi ha xoe hẽarohë a kãi ta tikëtaru! Mihi hi ha! --- e pata
kuma. 

Iwaiwa kana hi pata ha, iwaiwa kana hi ha a tikëmakema. A kirimapë. Ɨhɨ
iwa rë pë rë kuprouwei naha, e te hi pata kuproma, hi taɨ ma mahei rë. A tikëkema. 

— Hei hii rë hi kɨ? 

— Ma, hei hii hi kɨ mai -- e kuma hesiopɨ. Të pë pata nohi makepraɨ. 

— Hii kɨ mai! Naxi si kɨ! --- hesiopɨ e kuma. 

— Naxi si kɨ! --- e kuma. 

Pëma si pë wãha yuapë. Ɨhɨnɨ si pë wãha hirakema. 

-Ɨhɨ weti naha të pë taɨ? 

— Kihi ko ha kë anɨ, a ha rãanɨ, a waɨ --- e kuma. 

— Hoaa! --- e kuma. 

Heinaha si kɨ kararu pata rë yëtëawei, e të kɨ kararu pata rë yërëkëi, e
hoyorema. 

— Kero! Ipa ya si kɨ keapë! --- e ha kunɨ, a wã wayomama, nomohori. 

A mori wama. Rahararinɨ a mori suhama, hẽaropɨ mori suhama, tëë e mao ha
kunoha, pë tëënɨ a he rumapoma, a tikëmapou rëoma, pei waku ha. 

— Kahënɨ ware wa yurei, ya tikëkei pei wa waku ha -- e kuma, hẽaropɨ.

Ɨnaha të pë tapehe, a tikëmarema. Ɨnaha të pë tama, të pë taɨ hiraɨ ha. 

A kirimarema, e te hi pata aketeprarioma, amokɨ kerarioma, a ëaëmoma,
Omawë. E kiriri ɨ̃kɨma. 

Ɨhɨ e te hi pata hokëhokëmou xoapario ha, kõpina e yëtëkema, tutu si wai
rë auwei, ɨ̃hɨ e të si xi harirawë tutusiprarioma, e kõpinaprarioma.
Kutaenɨ a no preapraroma. 

Pë tëënɨ a nokarema. 

— Hape! Ɨnaha ta tihë! Ipa a rii, ya yurema yaro! Ɨnaha a taɨ mai! Ɨnaha
wa kuaaɨ tëhë, ya kãi kuomi. Pei, pëhë kɨ ta kõo hërɨ! --- e kuɨ
xoaoma. 

Pei e nahi parɨkɨ mɨa pëmarema. A mori waɨ waikita ha, a kãi tokurayo
hërɨma. A kãi tokurayoma, a mori suhaɨ ha. 

— Tu, tu, tu, tu, tu, tu, tu! --- e kuɨ waikia ha. 

Ɨhɨ Rahariwë iha si rë yurenowei, si kãi ha pokëprarunɨ, kama a rë
kuawei ha, si hipëke herɨma. Si hipëke herɨma. Ɨnaha si rë takenowei,
ɨ̃hɨ rë pëma tẽhi pë waɨ, pëma kɨ ohii maopë, pëma kɨ pehi yurema. 

Ɨhɨ si rë yurenowei ai ihirupɨ ai, ai si tëëpɨ, maxi hamɨ e si ɨ̃kɨɨ
hëoma. Si ɨ̃kɨma. Pei si xi ɨ̃kɨɨ hëoma. Pei si kãi yai ma tokurɨhe ha. 

— Hapemi! Hapemi! --- heparapɨ e kuɨ hëkema. A mɨa no pou hëkema, ai a
yupɨre herɨɨ ha, ɨnaha e kuma. Ɨnaha të tamahe. 

 
