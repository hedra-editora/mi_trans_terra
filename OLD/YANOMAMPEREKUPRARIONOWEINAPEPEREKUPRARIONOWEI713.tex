\chapterspecial{{Yanomam}ɨ {pë} {rë} {kuprarionowe}{i}}{{Napë} {pë} {rë} {kuprarionowei}}{}{}
% Checar subtítulo 

 

Ɨhɨ pata katehe ya wãha rë taprare a no pëxɨrɨ ha pata kɨ rë tokupɨre,
huxuoripɨ, kɨpɨ ha karërɨnɨ, ɨ̃hɨ u mau tahiawë u pata kuo parɨoma, mahu
të u pata kuo parɨoma, Tanape u pata mahu kuo parɨoma, Tanape u ha a
pehi rërërayo hërɨma. Ɨhɨ të ha kɨ rë tokupɨre, weti naha të tapɨpë mai!
Weti naha kɨ kupɨapë? Kɨ rë rërëpɨɨ he tiherire, kama kɨpɨnɨ puhinɨ
masiri a ĩtaa taprapë ha, u ĩsitoripɨ ka he rë karopɨpraɨwei, kɨ
rërërayou kuhe, ɨnaha kɨ kupɨrayo hërɨma. 

Ɨhɨ kɨ rë hupɨrɨhe, kɨpɨ huxuoripɨ kurayo hërɨma, oxe a no pë xɨrɨ ha,
Horonamɨ a no pë xɨrɨ ha yai, katehe a kuoma yaro, kihamɨ kɨ rĩya ha
tokupɨnɨ, napë no patama rë pëtamare hamɨ, ɨ̃hamɨ kɨpɨ rĩya ha
napëpɨpronɨ, kama parimi kɨpɨ rĩya ha kupɨpronɨ, kɨ kupɨrayoma. Ɨhɨ kɨpɨ
rë hupɨre hamɨ, hei hekamapɨ e pëpɨtario hërɨma. Ɨhɨ rë a no kãi tapɨo
kiriopë. Ɨhɨ rë hekamapɨnɨ Yanomamɨ të pë mixi rë tukenowei, të pë napë
rurukema. Ei a wã amixiri ha. Hekamapɨ oxeoxe e pëpɨtarioma. Ɨhɨ exi të
ihirupɨ kuoma? Hekamapɨ e yai rë pëpɨtarionowei, kɨpɨ mɨ amopɨprou tëhë,
e të pehi kãi hõra pëpɨtarioma. 

To! To! Ɨhɨ rë pehi kãi nihõraɨ waikio kuimati. Hɨ̃ tuuuuu! E pehi kãi
nihorapë kurati. Ɨhɨ kɨpɨ yaɨpɨ rë kuonowei, Manakayariyoma yaɨ e wãha
kupɨoma. Manakayariyoma, ɨ̃hɨ ihirupɨ yaɨ e wãha ha hiropɨnɨ, hekamapɨ e
pehi kãi itopɨa nokarayoma, amixiri. Hɨ̃ɨɨɨ tëɨ! Si he wai õkawai si ha,
ɨ̃hɨ kama si ha. 

-Ũa, ũa, ũa! Xoape! Xoape! --- e kuma. 

E pehi kãi ma kei tutoranɨ rë. Mɨ amo si yai ha e të wai tirereranɨ:

— Amixi, amixi! --- e kuma --- Xoape! Amixi! --- e kuma. 

A yupɨre hërɨma, a hurihipɨa nokare hërɨma. 

Yanomamɨ të pë haikiamapë, ɨ̃hɨ ei e amixiri xomi pëpɨtarioma. Yanomamɨ
tënɨ a ha keprarɨnɨ, e hekamapɨ pëpɨtonomi. 

Ɨhɨ Omawë yaɨpɨ wãha Manakayariyoma kuoma. E ha rarakɨhenɨ, pë hɨɨ e
kuami makui, e pehi kãi paye kirioma. E amixiri wai hayure hërɨma. E ha
rarakɨhenɨ mai! Ɨhɨ hekamapɨ e yaro, a yupɨre hërɨma. Ɨhɨ iha ɨ̃hɨ
Manakayariyoma ihirupɨ iha motu u he hapɨre kirioma, u ka pata rë
kahuaɨwei ha, ɨ̃naha a tama. Hapa Yanomamɨ pë mixi rë tuamanowei, kama u
xomi ukëpraɨ pëonomi. 

Kama hekamapɨ a rë kui a nomarayou ha, mixiã wai makei ha, amixi pënɨ. 

-, ẽ, ẽ! --- të mixiã wai ku hërɨɨ ha. 
%Não sei se é o E maiúsculo com til que está faltando... é o único caractere que eu vi faltar até agora.

Të amipɨ wai prokea hërɨɨ ha, pë xɨɨnɨ a mɨa no yupoma, amixiri. 

— Ipa ya të wai amixiri hesi wai keamaɨ mai kë të! Pë ã wa no hore nohi
wëaɨ totihiopë! A mɨa no pou ha --- e kuma, pata e mɨa kãi tiruroma. 

E mamo kɨ si wai no mɨhou ha, pei e kahi u pë moxi yãxaamou yaro, pei
kahi u moxi makui ha, hekamapɨ e të wai xomi karereoma, kahikɨ no
preaamama. Pei naasi pë ha, kahikɨ no preaamama. Ɨhɨnɨ u he rë ukëprara
kiri hamɨ, hekamapɨ e nomarayoma makui, ɨ̃hɨ unɨ e harorayoma. E të mixiã
wai maa totihikema makui, e harorayoma. Yakumɨ oxe ke e puhi yaitou he
ha yatironɨ, pë oxenɨ e u napë pata yëa he yatikema. A huxuo yaro. 

— Ipa ya të wai amixi no preaamaɨ ta tawë, asi yai ɨ̃ɨɨ! --- e ha kunɨ, e
u he ukëpraɨ puhiopë yaro, e u napë pata yëa xoakema. 

Tuku, tuku, tuku! E u pata rë tihekitaaɨwei, e u pata kuma. 

Masiri a koro hesika kɨ ha, u pata rë tihekitihekimaɨwei, masiri kë a
mori pata yutumaɨ tëhë, maa ma pë pata hiakawë rë kurenaha kuwë, masiri
e pata xatio kirioma, ɨ̃naha kuwë, a ukërema, wãisipɨ, pruka ukëpraɨ
haikionomi, ĩsitoripɨ e të pata yëpɨhɨtarema. Ɨnaha të pata kaɨhɨhɨ taɨ
kurayoma, ëyëmɨ, ei korokoro të mɨ hamɨ mai! Ɨnaha të pata hirurutaɨ
kurayoma. 

U he ukëpraɨ tëhë: 

— Tuuuuuuuuu! --- e u pata kurayoma. 

Të u mohororopɨ pata xatia xoaketayoma. Kihamɨ katiti. Kihi u pata rë
hirekera kiri, kihi të parɨkɨ hamɨ, kihamɨ u ora pata kerayoma, u ora
pata keye kirioma, u mohe pata hoteye kirioma, kihi të parɨkɨ pata maa
xoarayo hërɨma. Marɨ hërɨnɨ, ɨnaha të kɨpɨ titi wai kupɨa kure, yëtu të
u pata orayoma, të u pata ha orɨnɨ, kamiyë pëma kɨ nohi patama napë pë
no patama rë kui, pë rë kuprore, pë yãkapɨ kiriopë, pë pakakumama. 

Hei kurenaha të pë rë kui të pë no rë preaanowei, motu unɨ të pë rë
yurenowei, manaka pë rë kure naha, sipara kohikɨ, ɨ̃hɨ sipara kɨ yai rë
xororoi, hei kurenaha arana kɨ taprarema. Pë rë makepɨpraaɨwei, hiakawë
tehi pë uprahawë ɨ̃hamɨ napë pë urihipɨ pë rë hõrimanowei hamɨ, ɨ̃hɨ kɨ rë
kupɨare ha, yëtu kihi naha kama pë pehi taprarema. 

Ha taprarɨnɨ, yëtu kihamɨ ai Yanomamɨ të pë rë yuatayouwei, të pë no
preaama. Napë a urihi rë kure të pëɨxokɨ hamɨ, u pata wãkokoa, hei
kurenaha ahetewë inaha u pata kua. Ɨhɨ të rë kure ha, ɨ̃ha pë hõrimama,
ai u hamɨ mai, ɨ̃hɨ u mahu ma rë kure. Napë a urihi ora a he te heha, pë
yãkapɨ kirioma. Hëyëha pëɨxokɨ ha mai! Ɨha kɨpɨ rë rëpɨre ha, Yanomamɨ
të pë waharo nomawë waropraama, mau u hamɨ. 

Ɨhɨ exi të taprarema? Kama kɨpɨ napëpɨprou puhio yaro, no patapɨ pë
napëpropë, ɨ̃hɨ exi të tiëpɨprarema? Exi të kɨ tiëwanɨ të pë yãkapɨma?
Kama pata e rë kui e puhi ha moyawëonɨ: 

— Oxei! Taprakɨ! Ipa ai pë hayuo waikipe ë! --- e kuma --- Pusi ipa ai pë
ora hayuo rë waikipe ë! --- pata e kuma. 

Omaoma asita nakɨ kopepɨprarema. Yɨɨ wararawë kurenaha të kɨ
tiëpɨprarema. Omaoma asita nakɨ ka ha, pë yakapɨma. Hei yuri wama pë
hora rë yakaɨ rë xoaotiowei. Ɨhɨ wama të pë hõra rë taɨwei naha, të kɨ
pata ha tiëpɨprarɨnɨ, të kɨ pata xëyëapɨɨ mɨ paoma, të kɨ pata pahërapɨɨ
mɨ paoma. Pruka yuri kurenaha, të pë pehi kãi pata xaixaimapɨma. 

Kuaaɨ tëhë, oxenɨ hei kanare kɨ pata ha pë xëyëpɨpraama, pë pahërapɨma,
pata kaɨ wakë upraupramou tëhë, pë iximapɨma, yaro kurenaha. 

Xããããi! Yanomamɨ të pë pata rë tapɨi, të pë tapɨ pata tamama, të pë wakë
pata upraupramomapɨma. Kihinaha ɨ̃hɨ oxenɨ ketipa, tukutuku hena kɨ pata
pëararɨnɨ. Hei ketipa hena kɨ pata rë kui, henakɨ pata prapɨparema, ɨ̃hɨ
henakɨ ha pë ĩxi hirapɨpraama; ainɨ pë yãkaɨ tëhë, pë yãkama. 

Patanɨ pë nokamaɨ tëhë, ɨ̃hɨ hekamapɨ e kãi rë kui pë xɨɨ a payerimama.
Ɨha e kãi pataa haɨtarayoma. 

Ɨha të pë pata makepɨpraɨ, të pë pata ĩxi pahërapɨma, pahërapɨma, ɨ̃hɨ
patanɨ pë ma yãkaranɨ makui, pë hõama, ĩxi. Pata trëmɨ kurenaha kuwë të
patanɨ pë ĩxi hõama. 

 

 

Xoe! Xoe! Xoe! Të pë si pata tapɨmama. Taɨ tëhë, ɨ̃hɨ ketipa e henakɨ
pata rë praawei ha, tukutuku xĩro, henakɨ he pata rë tikëawei ha. 

Hei pë rë hõare, hei a rë amohõroprarɨhe kiha a xëyëaɨ. A ha hurënɨ, ɨ̃hɨ
a pehi kãi ha hurihirënɨ. Tuuuuuuuu! A hãsɨkano nomawë xëyëaɨ kateheo
maopë. 

— Aë, aë, aë, aë, aë, tãrai! --- e pë kutoma. -- Aë, aë, aë, pei kë oooo!
Tãrai!

Pë xerekapɨ temɨtemɨ pë kãi uprahatamama. 

— Haikia, haikia, haikia! Tãrai, upra! 

Wãiha napë pë pëtopë. Waiha ɨ̃hɨ Yanomamɨ të pë makui të pë ĩxi, napë pë
pëtopë waiha, napë a rë kui kama pë rii no patapɨ pëtopë. Ɨhɨ hapa
Yanomamɨ të pë pata xĩro xɨrɨkou parɨoma. 

Hei Yanomamɨ Horonamɨ hei të pë rë kui hei xereka rë a pata kãi xɨrɨkou
parɨo kupohei. Ɨnaha të pë kuaama. 

— Kia, Kia, Kia, ha, ha, haaaaaa! --- të pë pata kutoma --- Tãrai, ha asi
ɨ̃ɨɨ! --- Të pë tapɨ, hei kurenaha, pë mɨ kãi yãpramoma, të pë kãi
pauximoma. Të pë arapɨ xina kãi pata xɨrɨkamama. 

— Ha, ha, ha, ha! 

Pata e kuaprarou pëoma, pë rë hõrimaɨwei. Ma rë kui! Suwë të pë rë kui,
mokomoko suhe mo kɨ, të pë pata xɨrɨkoma no aiwë. Heinaha kuwë a mixi ma
tukenowei makui, mokomoko a pëtarioma, yɨpɨmono tute. Ɨhɨ pë ĩxi rë kui,
pë ha pëɨxokɨpɨtarɨnɨ, pë ĩxi keamapɨma. Mamikai mai! 

Hapa a rë kui, a rë ĩximaĩximamohe, yëkëri pë hupë. Ɨhɨ yëkëri rë pë
kuprario kuhe. xima kë! xima kë! A rë kuhe, kamiyë pëma kɨ no ɨ̃hɨpë
iximi tikowë, hei pëma kɨ kuyëhëwë, wa rë ĩxiwei, ɨ̃hɨ yëkëri wa
kuprario. 

— Kooorooouuu! Kuxu, kuxu, kuxu! --- pë rë kutonowei. 

Hei tepaharimɨ pë rë kui, a wãno rë auwëpraruhe, a ĩxi rë keamare,
tepaharimɨ a hurayou. Hawë yuri të kɨ pata kuo yaioma, kama kɨ kuoma.
Hawë hẽkahẽka të kɨ pata kupro hërɨpë, pei të u pata maamaɨ totihioma.
Ɨhɨ të pë yãhi kɨ rë kui pëma të pë totihiaɨ. 

— Auyakari yai! --- wa kuu makui, Yanomamɨ pë rë yuriprarionowei, pëma pë
waɨ, ɨ̃xi Yanomamɨ pëma të pë yãhi kɨ ĩxi waɨ. Yanomamɨ të pë yãhi kɨ
ĩxi! 

Kamiyë pëma kɨ yãhi kɨ rë kui, pëma kɨ yãhi kɨ napëprarioma. Kamiyë pëma
kɨ yãhi kɨ rë kui, ɨ̃hɨ hei kama pë yãhi kɨ napë. Yanomamɨ të pë rë
hõrimanowei, kama napë pë kuprarioma. 

Kamiyë pëma kɨ yãhi kɨ ĩxi, hõrimano napë pë kuprarioma. Ɨhɨ të mao pë
ha, napë a përɨo mao pë ha kɨ kupɨa makure, ɨ̃ha napë pë yahipɨ pata kua
xoaparioma. Ɨha rë të pë yahipɨ pata xɨrɨkou nokamoma, pehi kãi
rërëarewë pë kãi kuonomi. 

— Kakara ëëë! --- të pë rë kuuwei, të ã kãi hirionomi makui, ɨ̃hɨ hei rë
të pë no porepɨ rë pëtore ha, të pë rë hãsɨkapɨre ha, të ã pata rë
pëprou mɨ tarɨa xoare ha, a ãtiprarioma, kɨ kiripɨrarioma, kamanɨ të pë
taɨ makure, napë ɨ̃naha pë kuonomi makui, suwë napëyoma të pë rẽaa ka
pata kuparioma. 

Të pë no pata aiwë xɨrɨkoma, të pë xerekapɨ ã pata no mɨhɨta parioma. 

— Ma rë kui, ɨ̃naha oxei, ɨ̃naha ipa ya pë rĩya ha tapranɨ, ya pë
yarëkëyoruu kuhe. Ei ma rë kui, pë ta mɨ! --- pata a kuma, të pë
hõriprarei yaro. 

Ɨhɨ të pë hõrimapë hamɨ hekura Hõrimawëteri pë hiraa kure. Kama a
hõriprarioma, ɨ̃hɨ të pë hõrimapë ha, kama a no uhutipɨ rë
napëprarionowei, kamanɨ pë taprarei yaro, ɨ̃hamɨ a no uhutipɨ rë
nikereprarionowei, a kua xoaa, a tapraimihe. 

Ɨhɨ kamiyënɨ pëma kɨ rë hõrimanowei, hei kë ya! A kuɨ? A kuimi. Kama a
kua xoaa, a temɨ xoaa, koyokoa xoaa. Kamiyënɨ hei pëma kɨ yai rë hõrimaɨ
totihiohe, hei kë ya! Pëma kɨ noã taimi. 

Kɨ yai rë kupɨre, hei kama ɨ̃hɨ të aheheha mai! Kama kɨpɨnɨ të pë rë
hõrimanowei, ɨ̃hɨ napë kamanɨ pë rë taprarenowei, yami kɨpɨ kupɨye
kirioma makui, e pë rë warokenowei. 

Ɨhɨ weti naha të kua kure? Ɨhamɨ wama kɨ huokema, wama kɨ hawëɨ xoaa.
Napë Wakëweiteri pë iha, kɨpɨ warokema. Ɨhɨnɨ napë kama e pë warokema. 

Pei u koro pata titia. Hei u rë kui, kihi u koro hu hërɨpë hamɨ u koro
he yarɨhɨwë kua taomi, heinaha ɨ̃hɨ u koro he kõkapropë ha, të u pata
nihõroa. 

Ɨhɨ të pata maxi hamɨ Yanomamɨ hõrimarewë kɨ kupɨye kirioma. Hei u rë
kui, kama pë nɨɨ u koro keopë ha tahiawë u koro pata titipropë ha. 

Weti hamɨ wa hu hërɨpë? Huimi. Hëyëmɨ u pata koro xĩro kuwë, ai a urihi
kua rë mare hamɨ, yawëtëwë hamɨ. Ɨhɨ të maxi hamɨ Yanomamɨ hõrimarewë kɨ
kupɨa. 

Napë pë huo xoaokema. Ɨhɨ tëhë, ɨ̃ha të pë pata paraa xoarayoma, koro
hamɨ pë huokema, pei pë hõrimapë ha, ai pë kuami. Koro hamɨ, kihamɨ, pë
tihetirarioma, ai u pë hamɨ pë huokema, pë kuprawë. Awei, ɨnaha të
kuprarioma: hapa të pë rë kuonowei ai të hëpronomi. 

Motu unɨ të pë rë yurenowei, tahiawë porakapɨ të pë yahipɨ wai
hëprarioma. Hei të pë rë hëprarionowei, hei të pë no patama rë kui, të
pë no patama raropë, pëtopë. Pë hëaaɨ hëopë. 

Hei pei kɨ he yai rë toreonowei, Ũaũaiwë kɨ wãha pata kuoma, hei Rapai
kɨ, hei Wãima kɨ. Rapai kɨ hemono hamɨ kurenaha të pë ha tuikutunɨ,
ɨ̃naha të pë hëprou kurayoma, ai të hëprou ma mare ha, hei kɨ xĩro rë
tirepii hamɨ, kihamɨ kɨ ora pata hɨ̃kɨhɨotayoma. Porakapɨ të pë wai
hëprarioma. Hei naha të kɨ hesikakɨ wai rë kuprouwei hamɨ, hei kurenaha
të wai ha, ukuxi kurenaha, moomoo kurenaha të pë wai ha kõkaprarutunɨ,
të pë wai hëtarioma. Të pë puhi okii makure. Ɨha u pata hawërayotayoma.

 

 

Ɨhɨ Rapai kɨ pata hamɨ, hei Wãima kɨ pata hamɨ, Wãima pei ma kɨ wãha.
Hehu tirewë totihiwë kɨ hëpɨprarioma. Kihamɨ, Rapai kɨ yai kua kure.
Kihamɨ Wãima kɨ yai kuwë he torewë. 

 
