\chapterspecial{{Pore}}{}{}
 

 

Hapa, ɨ̃naha të ã kua. Kamiyë pëma kɨ no patama rë pëtore hamɨ, kurata si
keaɨ taonomihe. Ɨhɨ të mao ha kë kunoha, kihi të si kɨ kuami. Ɨnaha kuwë
të si no pëtopɨrë mai! 

Ɨhɨ weti naha të ha taprarɨnɨ, kama a përɨopë ha, a përɨtopë ha, weti
naha a puhi ha kutarunɨ, kurata si kɨ kupropë të tama? Urihi pë kãi ma
rë humouwei, kihamɨ wa huɨ, poreĩxinoripɨ kama hawë ai të hikarimoma, të
ĩxino wararawë praa, praa hõkoa. Ɨnaha të rë kuawei ha hei kurenaha
kamanɨ ɨ̃hɨ hei kurenaha pëma hena pë tiyëpë. Kama Pore a rë përɨonowei,
ɨ̃hɨ heinaha tiyëwa e henakɨ kuoma. Hei kurenaha:

Ɨnaha henakɨ ta tiyëprarɨ! A noã tamoimi makui, ɨ̃hɨnɨ henakɨ kãi tiyëwa
kuoma, hei yãa kurenaha. A hiramonomi makui. Ɨhɨ a rë përɨre ha, a rë
përɨonowei ha, ĩxino kama e të ha tararɨnɨ, Pore kama ĩxinoripɨ he
harayoma. Ɨhɨ të pë kuopë ha, hawë kurata si pë rë kure, të pë tuku ma
rë xɨrɨkɨi, mokohe mo si pë rë kui. Ɨhɨ mo si kɨ a rë kuprarionowei,
kurata si kɨ. 

Porenɨ kama ĩxinoripɨ ha këarunɨ, kama poo enɨ, të pë ha pëarɨnɨ, ĩxino
ha pëarunɨ, të ha ĩximarɨnɨ, ɨ̃hɨ mokohe mosi kɨ ma kuonowei, kamanɨ a
keanomi. Mokohe mosi pë kuopë ha, tuku uprahaopë ha, të pëkema. Pëarɨnɨ,
të ĩximarema, ai të henaha, ai të henaha, kurata si kɨ.

Proto! Pauximɨ! Proto! Rokomɨ! Prohto! Monarimɨ! Proto! Pakatarimɨ!
Proto! Nakoaximɨ! Rokoya! Kama rokoroko e kɨ, roorewë, kama e xĩro
harayoma. Ɨhɨ mokohe mosi pë ĩximapë ha, ai të henaha, ai të henaha, të
mɨɨ mɨ ayoma. Hukomo ɨ̃ha e kãi homoprarioma. Ai të yahi ha, ai të yahi
ha, a ha yahirɨnɨ, a ha yurënɨ, a yuanomi. Ɨha kama Pore ni pëtopë ha,
kurata e si kɨ kupropë ha, mokohe e mosi kɨ kuratapropë ha, hukomo e
pëtarioma. Ɨhamɨ e kau homoprarioma. Ãhëãkɨ ɨ̃harë, kumawë ma kɨ ɨ̃harë,
prãki ãsi kɨ ɨ̃harë, ɨ̃naha të pë kuprarioma. Xamakoro e kãi kaurayoma.
Ɨharë ɨ̃hɨ Porenɨ kurata si kɨ rë pëtamarenowei kurata si kɨ. 

Pore ihamɨ si kɨ, ɨ̃hɨ exi të ha e si kɨ pëtarioma? Ihirupɨ e mahu kua
yaro. Suwë e kuami makui, wãro, ɨ̃naha e kuoma. Ihirupɨ e kua yaro,
kurata si kɨ pëtamarema, mokohe mosi kɨ kurataprarioma. 

Ɨhɨ Pore a rë kuinɨ si kɨ, ɨ̃hɨ iha si kɨ kararu piyërema, Horonamɨnɨ, a
he ha harënɨ. A përɨa ha tararɨnɨ, ihirupɨ a wã he ha harënɨ, ihirupɨ
mahu e të wai kuoma. Payeri kuonomi, suwë pë yaɨ ai yaɨ e kuonomi.
Yanomamɨ të pë xapopɨpropë, të pë xapopɨ hiraɨ ha. Mahu e të wai takema,
moko makui. Hei tëhë, a rë kuonowei naha, a hekura kuwëmi. 

Hëyëmɨ e ha kuaaimanɨ, hëyëha a he harema, a he hareyoruma. Ɨhɨ heinɨ a
he rë haarënɨ, kurata si kɨ kararu nakarema, Pore iha. Yanomamɨ të pë
hikaripɨ mao tëhë, të pë përɨo mao tëhë, ɨ̃hɨ iha si kɨ ha yurënɨ, të pë
ha hirakɨnɨ, kama e të pë ha hirakionɨ, a kõopë ha, të pë noã ha tarɨnɨ,
ɨ̃hɨ kurata si kɨ kãi wãha ha yuprarɨnɨ, si kararu kearemahe. Ɨhɨ pëma a
piyëmaɨ puhio yaro, si kɨ yurema. Kihamɨ si kɨ rë pëtono rë kure hamɨ,
ai ɨ̃ha si kɨ kua xoaa: rokomɨ, nakoaximɨ, rokoya, pauximɨ, si pë kua
xoaa. Ɨnaha të kuprarioma. 

 

Hei kamiyë pëma kɨnɨ no patama rë kui, pëma kɨ napë pë no patamapɨ rë
kuinɨ kurata a waɨ haɨonomihe. A wanomihe. Napë pë no patama maa xoaa
yaro. Kuami yaro. Ɨnaha të kuoma. Ɨhɨ weti iha kurata si kɨ rë yurehe,
si kɨ rë pararayonowei, weti a wãha hapa kua? Pore a yaia. Pore hesiopɨ
xo kɨ përɨpɨoma. Porakapɨ. Kutaenɨ ɨ̃hɨ iha a rë pararayonowei kurata,
napë pënɨ kurata a kãi taɨhe. 

 

 

Ɨhɨ weti naha si kɨ yua ha tarë hërɨnɨ, weti Yanomamɨ tënɨ si kɨ ha yurë
hërɨnɨ, napë pë ihamɨ si kɨ he haapehe, si kɨ kurayo hërɨma? Ai tënɨ si
kɨ yuanomi. Suwë a ha yɨpɨmorɨnɨ, a pesi prakema. Suwë a rë yɨpɨmore
hamɨ, mau unɨ suwë a ha puhinɨ, a riëhëwë yaro, ɨ̃hɨ exi të kuprarioma?
Suwë pë rë kui, exi të pë të kupropë? A yure hërɨma, a no ha puhiarɨnɨ.
Hei a suwë yɨpɨmono rë yurenowei, a no uhutipɨ pata u hamɨ a kurarioma.
Pruka a kuprarioma. Pei a yai. Kama unɨ. 

— Suwë ya puhii! Xoape, tëëhë a ta hio! --- u pata ha kunɨ, kama u pata
harayoma. 

U pata haɨ nosi yauama. U pata haɨ xoatarioma. Kihi u pata, kiha të pata
ma tirere, kihi xĩka hamɨ të mɨ pata tëaaɨ he yatia. 

 

 

— Prako! Prako! --- u pata kuma. 

Ɨhɨ tëhë hei pë tëë a rë kui a yãprarema, heinaxomi naha, të rë
kurenaha, hei kurenaha, a yãprama, heparapɨnɨ. Pë hɨɨnɨ e noã waxukema.
Kama a mixi no tukepɨ ha, mau unɨ a napë kuyëpraimaɨ yaro, yari a huɨ
tëhë, u pë pata rë kuaaɨwei naha, u pata kuaama. Hawë pë të u pata
hoyahoyamaɨhe, të u pata kuaaɨ ha, yãprano a kemaparema, a riëhëwë
makui. Ɨha pë hɨɨ e kepema. Pë tëë a rë kui ɨ̃hɨ unɨ e yure hërɨma.
Kõamaɨ kõanomi. A mixi kãi tuamanomi. Mau unɨ a yure herɨma, hesiopɨ. 

— Hei mau ya u rë kui, ya u nɨɨpɨ kupropë, ya yurei kuhe --- e u kuma. 

Kuwë yaro pë nɨɨ e u kua, Yanomamɨ. U pata harayoma. A ha yãprarɨnɨ,
werehi e texinakɨ kãi huukema. A mɨ kãi yãakema, riëhëwë a oni
taprarema, wãima e henakɨ hoyaremahe, hoyaɨ tëhë e u pata hama, hei ipa
xapono kurenaha e kuoma. 

— Nape! Nape! Nakami a ta yãprarɨxë! A ta pauxiprarɨxë! A ta pauxipraɨ
haɨro! 

— Pëhë kɨ puhi kuaaɨ përai kë, xei, kuopëtao kë yaɨ wanɨ a ta hipëkɨxë!
--- mau u makui ha, pë hɨɨ e kuma. E hipëamaɨ puhima. Kama nomahẽa.
Ɨnaha e kuma. A amoa kua, mau unɨ a rë yure herɨnowei: 

— Xiri tõi! Xiri tõi, xiri tõiwë, xiri tõi, xiri tõi, xiri tõi, xiri
tõiwë! --- e kurayoma. Ɨhɨ kama hẽaropɨ u wãha yuaɨ ha: 

— Tuuuuuuuuu! --- a wã hurema, mau unɨ. Ɨhɨ pë hɨɨ: 

— Xiri tõi! Xiri tõi! Xiri tõi! --- pë hɨɨ e kuma. 

Kuɨ tëhë, ɨ̃hɨ ei rë e të rë takɨhe ha, e të huhe taɨ tëhë, a pehi kãi
mori raɨa hërɨɨ tëhë, pë yaɨnɨ a xëyëparema, a hurihia nokarema, e mɨa
no preo makui. E ɨ̃kɨma, pë yaɨ a mɨa no poma. 

-Ɨɨaaaɨ̃ɨ! Apawë, apawë kuo pëtao! Hapemi, hapemi, kuo pëtao! Napemi,
napemi kuo pëtao! --- e kuma. 

A ma kuɨ tëhë, a hurihia he yatirema. 

— Hɨ̃ɨ Kopou! --- a ëpëtarema. 

A xëyëa ëpëparema. Kuaaɨ tëhë, a nokare herɨma. Ɨhɨ a no tapomaɨ yaro, u
rë õkimohe, u õki rërëɨ makuimi. Hɨ̃ɨɨ! Urihi a pata! Puuuu! U pata kuma.
Heinaha të pata kutario hërɨma.

— Aëëë! --- suwë a kutario hërɨma. 

Ɨhɨ a rë potuprarionowei, ɨ̃hɨ rë pë pokëkou, yɨpɨ a kemaparema yaro. A pesi praoma yaro, naka ĩyëo xoaoma, ĩyëĩyë hëyëmɨ e yõu xoawë yaro a
kemaparema. Kutaenɨ hei mau u nɨɨpɨ kuprarioma. Kama a no uhutipɨ, pë
huokema, pë xerereokema. Mau u kɨ haikirema. Ɨhɨ tëhë rokoroko si pë
pata rë yure herɨnowei, kurata ai pë pehi pata rë yure herɨnowei, pë
pararayoma, napë pë urihipɨ hamɨ! Ɨnaha të kuprarioma, paraomopotayoma.

 
