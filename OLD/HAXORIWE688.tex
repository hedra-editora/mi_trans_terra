\chapterspecial{{Hãxoriwë}}{}{}
 

 

Hãxoriwë të ã. Ɨnaha të kua. Pẽe nahe mo ha horarɨhenɨ, pẽe nahe mo kɨ
ha tararɨhenɨ, ha horarɨhenɨ, nahe mo ha homorɨnɨ, të pë kareanomihe,
hapa. Ɨnaha pẽe nahe kareamou: 

Hata kure! Të pë puhi kunomi. Xĩro të pë puhi mohoti kuotima, ɨ̃hɨ të pë
husi kãi karereapraronomi, ai të kareanomihe, të pë puhi mohoti yaro. 

Ɨhɨ tëhë, Hãxoriwë yami a përɨoma. Hesiopɨ mai! Hesiopɨ a kãi kuonomi,
ihirupɨ e kãi kuonomi. Ɨhɨ a he ha harënɨ, Horonamɨnɨ a he ha harënɨ, a
he harema, a he haapërema, a wãrima, ɨ̃hɨ wetinɨ e të yai taprarema.
Ɨhɨnɨ rë a he rë haarenɨ, kama hekura a yaro, hei xĩro kurenaha e
warokema makui, Hãxoriwë a iaɨ ha tararɨnɨ, pahi kɨ ha a iama. Kete,
pahi kɨ ha, xĩroxĩro pẽe nahe kareponomi. A puhi toopronomi, ɨ̃hɨ të pë
ha a ɨ̃kɨma, Hãxoriwë a ɨ̃kɨma. Ɨhɨ të pë no pëxɨrɨ ha a no preaama, hei
pëma kɨ puhi toomi hirama, pëma kɨ ma rë ɨ̃kɨɨwei, ɨ̃hɨ tëhë Horonamɨ e
pëtarioma. Hãxoriwë a iama. Pahi kɨ ha a iatima. Pei hi poko kɨ hamɨ, e
të pë pata yërëkëmoma, ximokore e të pë pata reikipramoma. A iaɨ
tararema. Ɨhɨ ei të rë pëtamare, xĩroxĩro a huimama, ai e të kareponomi,
axiaxi e të pëtamarema, pei husi hamɨ. Ɨha e të rë pëtamare, taratara e
tapraɨ kure. Horonamɨ e upratou tëhë: 

 

\begin{center} \end{center}


 

 

— Weti kë wa? Mihi weti kë wa? --- e kuma. 

— Wetima! Hãxoriwë kë ya! --- e kuma --- Xei! Kahë rë wa? 

— Awei. 

— Weti kë wa?

— Horonamɨ kë ya, Horonamɨ kë ya! --- e kuma --- Exi wa të kɨ waɨ kure?
--- e kuma -- 

— Exima! --- e kuɨ no mɨhɨoma --- Kete ya kɨ waɨ, kete ya kɨ waɨ. Pahi kë
kɨ! -- e kuma. 

Ɨhɨ e mamo xatiprakema. Pẽe e nahe pëtamaɨ puhiopë yaro. Ai tënɨ, kamanɨ
të mo kɨ ha horakɨnɨ, të ha yaarɨnɨ, e të rɨpɨ pëtamanomi. Kama hekura a
yaro, pei huxomi hamɨ e hamarema. E ha hamarɨnɨ, e të karetarema axi.
Kihi mamo xatiprakema. Pẽe nahe ha tararɨnɨ: 

— Hɨ̃ɨɨ! --- ɨ̃harë e ɨ̃kɨa xoarayoma, pẽe nahe ha, e të hipëamaɨ puhiopë
yaro, nomohori. 

— Weyuyë këëëë! Xei! Weyuyë këëëaaa! --- e kuma. E mɨa kuma --- Hɨ̃ɨɨ!
Xoape wa puhi too no preomi totihiwë tawë?

— Awei ya puhi tooma, xei, mihi wa të wai rë karepore! Të ta karoa haɨpa!
--- a ɨ̃kɨranɨ e kuma. E kuɨ ha: 

— Xoayë të ã no preo rë totihiwë yai ta këɨ̃ɨɨ. Mihi wa të kɨ rë ware,
ɨ̃naha të kɨ ta hukëa tapa! Ɨhɨ hei ya të hipëapë, wa të mɨpë! --- e
kuma. 

Ma kuɨ tëhë, porakapɨ e të kɨ, mahu të kɨ xëyëkema, të kɨ no xi ɨmapou
yaro. Të kɨ nowamama. E ha xëyëkɨnɨ, e wapama. 

— Hɨ̃ɨɨ! Prohu! Prohu! --- kama e mo kɨ prërëɨ rëoma, hĩ horehewë të kɨ
pata. 

— Xoape, të mo kɨ pata prore totihiwë kë! Mihi xĩtoxĩto të kɨ pata rë
tëre, ɨ̃hɨ të kɨ pata ta hukëpa!

— Ma, weyuyë a wai ta hio parɨo! --- Kama Hãxoriwënɨ weyu a wãha hirama.
Ɨhɨ kutaenɨ, a karepou ha:

— Weyuyë kë! --- e kuma. 

Hapa pẽe nahe wãha kuo haɨonomi. E ha kunɨ, e të hipëkema. Ai kɨ ha
nomohori nakaa kõrënɨ, ɨnaha, hei ai a, ai a, ai a, ɨ̃naha e kɨ takema.
Ɨhɨ kɨ rë yërëkëawei, e kɨ pata ha hoyorënɨ, hawë kurata e të kɨ hamo
pata rii kuwë. 

— Pei! Xoape! Hei! Të ta wapa! --- e kuma. Wapëpraa, ɨ̃hɨ rë! 

— Tëɨ! --- e kerayoma. Hëyëmɨ kë! Hëyëmɨ kë! --- e mɨa kuma. 

E ɨ̃kɨranɨ, e hipëkema. E karetaɨ xoarayoma. Ɨhɨ ei e rë karerehe hamɨ,
Hãxoriwë a rë kui, a haɨrema. A yatiyatia haɨrayoma. A porepɨ ɨ̃kɨma,
yëtu a haɨrema, ɨ̃hɨ të ma karepore makui, kihamɨ pei kahi u pë pata
porepɨ rë prarɨrouwei, kahi u pë moxi, kuaama makui, ɨ̃hamɨ rë nahe pẽe
rë pëtore, kihi nahe pata rë homorɨhe, ɨhɨ nahe pata pëprarioma, pẽe.
Hawë kuma masi mohe pata rë yoarɨhe. 

Ɨhɨ Hãxoriwë iha nahe pẽe rë pëtamarenowei, nahe mo kɨ piyëaɨ ha
kuikuhenɨ, pëma të pë hore kareaɨ kure, pei kahi u pë makui. 

— Xoape wa ha harorɨnɨ: \emph{pẽe nahe} wa kupë tao --- e kuhërɨma. 

A porepɨ rukëo tëhë. Pei kanehẽro pënɨ a xoaprarioma, pẽe nahe wayunɨ.
Ɨhɨ iha pẽe nahe kɨ harayoma, pei kahi u pë pẽenaheprarioma. Pata pë huɨ
ha kuikunɨ, të pë wayumɨ ma rë huɨwei, të pë ma rë përɨaɨwei, të pë
përɨama, pẽe nahe he pata rë haaɨwei, a hurayoma. 

Të mo kɨ paramaɨ xoao hërɨɨpehe, te he pata haremahe. 

Wetinɨ të kɨ pëtamarema? Pë puhi kuɨ mai! Ai tënɨ pẽe nahe pëtamaɨ
taonomi, Yanomamɨ tënɨ mai! Warahikoriteri pë hiraoma. Kama pë xĩro
hiraoma. Ɨhɨ pënɨ pẽe nahe he haremahe. Warahikoteri anɨ. Ɨhɨ pënɨ pẽe
nahe ha tararɨhenɨ: 

-Õooãa! Pẽe rë nahe pata! 

Ɨhɨ rë pënɨ nahe wãha yupraremahe. Ɨhɨ të he tikëa ha, Wãimaãtori kɨ
përɨpɨoma. Ɨhɨ Warahikoriteri pënɨ a he ha harehenɨ, Wãimaãtoriwë kɨpɨ
iha pë ã no wëa piyëkema. Ɨhɨ kɨpɨnɨ:

— Xei! Weti naha, exi të pë wãha? Puhi ku tihehë! Pẽe kë nahe! ---
Wãimaãtori kɨpɨ kupɨma. 

 

\begin{center} \end{center}


Ɨhɨ pënɨ, hei Hãxoriwë, Warahikoteri, Wãimaãtori kɨpɨ ɨ̃naha pẽe nahe
kareaɨ rë xomaonowehei pë kuprarioma, te he haa rë xoamakenowehei. Ɨnaha
a kupro hërɨpë, pẽe. Napë pënɨ të mo kɨ ha horakehenɨ, napë pënɨ a kãi
tapranomihe. Taprano hei ami, napë pë iha. Ɨhɨ a urihi rë kutarenaha
nahe pëtopë ha, a xomi tapramaɨ xoarayo hërɨma. Ɨnaha a kuprarioma. 

— Weti naha pẽe nahe kuprarioma? --- puhi kuɨ mai! Haxõriwënɨ. Horonamɨnɨ
e nahe hipëkema. Kama hëyëmɨ e nahe pëtamarema, kama mamo yëo tëhë. Ɨhɨ
unosi yai, Horonamɨnɨ të rë pëtamarenowei, të yai. Kama hekura a yai
pata, pë hɨɨ a yaro. Pë hɨɨ yai. 

Hei pë rë kui, ei a rë piyërëahei, ɨ̃hɨ Warahikoteri pë rë kui, pë
Yanomamɨ kuo tëhë, hei pẽe nahenɨ, taratara a wayunɨ pë nomarayoma. Pë
porepɨ no preaama. Hei kɨ he rë torepɨre kɨ no motahapɨwë makui hei
taratara anɨ, kɨ kãi nomawë kaxexëpɨwë no prepɨoma. Ɨhɨ makui, waiha
kɨpɨ haropɨrayoma. Kutaenɨ hëyëha nahe mo kɨ piyëremahe, piyëa
xoaremahe. Nahe mo kɨ piyëaɨhe, hëyëha a raroa piyëkema. Praukou xoaoma.
Ɨnaha a kuprarioma. 

Hei Hãxoriwë a përɨoma, hëyëha. Ɨhɨ të mɨ amo ha, hei a no rë preaamare,
hei a no rë premarɨhe, a ha hayuikunɨ, Mororiwë a he hõra haa piyërema.

 

 
