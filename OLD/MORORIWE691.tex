\chapterspecial{{Mororiwë}}{}{}

Ɨhɨ Mororiwë Yanomamɨ a kuoma, a rapeoma. Hei a he haa piyërema,
Hãxoriwë a wapëa hayurema. 

Ɨhɨ exi të ha a rii pëprarema? Pëɨxokɨ pëpraɨ rë piyërayonowei. Yanomamɨ
pëma kɨnɨ sipara pëma pë õkapë, hãto pëma nahi tana pë tapë, xĩki pë
uprahaapë. Xĩki a kuo tëhë pëma a ha hanɨrënɨ, pëma a kãi hikekeaɨ. Ɨhɨ
anɨ pëma kɨ pëkɨ he õkaopë, xĩki pë kupropë. 

Mororiwë a pëprarema. Ihiya masitana pë kuonomi. Pëma kɨ nohi patama
pëkɨ tana pë kãi kuonomi. Ɨhɨ a he ha harënɨ, xikɨ ha hĩrihou xi ha
wãria hërɨnɨ, hemata a pëprarema yaro. 

Mororiwë hãyokoma kama e posi rë pëtarionowei, kamanɨ posi taprarema.
Himaro a ha tararɨnɨ, hãyokoma kurenaha e të kuoma. A ukërema, a ha
ukërɨnɨ ɨ̃hɨ kama Mororiwënɨ rë a hãyokoma mahu poma. Napë pë iha të taɨ
hirapë. Mororiwë a makui a xĩro no preaanomi. Napë pë iha hãyokoma a
tapramapë, a ukërema. Hawë hãyokoma a kure a hĩikema, poo e maro kuoma a
kora ha õkakɨnɨ, puu a wama. Kamiyë pëma kɨnɨ puu pëma pë wanomi. Pata
të pënɨ puu pë wanomihe, u pë kãi koaɨ taonomihe. Ɨhɨ tëhë, ɨ̃hɨnɨ puu pë
waɨ hirakema, kama a rë kuo xomaonowei, Yanomamɨ të kuo mao tëhë, të
puhi rë taowei të përɨo nikereo mao tëhë, ɨ̃hɨnɨ puu pë waɨ rë
hirakenowei kë a. Moro pë wãha kua. A he hõra harema: 

— Kou, kou, kou, kou, kou, kou! --- e kuɨ përaoma. Harika a he hõra
harema. 

— Ho! Weti a hõra, ya të mɨɨ ta yaio hërɨ kë? Të hõra karëhou ayaa --- a
ku hërɨma. 

Ɨhamɨ e katitia xoarayoma. A hõra morokotaa tayoa yaro, ai a payeri
kuama mai! a hõra karëhoma. E rë huimiiiiii, e uprakema. Hei a tuyëɨ.
Tima e tuyëma. Roa iha wãha tapramapë, roa hi ha a tuyëma. E upratarioma. Xoape! Ai të kãi kunomi. Ɨhɨnɨ të pë xɨɨmou hirakema. E upratarioma. E kahikɨ sukusukumorayoma. A ma tahamore, e mamo
xatipraonomi. E paxëpaxëmoma, e rerekeranɨ. 

— Hɨ̃ɨ, xoape! --- e kuma --- Xoape! --- e kuɨ no kirihiwë pëtarioma. 

E kuɨ ha, e tɨraprakema: 

-Ɨɨ̃! Õ! --- e kuma, a ãtiprario yaro --- Ɨ! Õ! Weti kë wa wã? --- e
kuma. Ɨnaha a wã haɨ kuoma. --- Weti kë wa wã? --- e kunomi. 

Ɨhɨ ɨ̃naha kama a wã rii haɨ kuoma. E mamo xatiprakema. E kahe
watetarioma. 

— Xoape! Exi wa të waɨ kure? Exi kë të? --- e kuma --- Õ! Weti kë wa?

— Wetima! --- e kuma --- Wetima! Mororiwë kë ya! -e kuma --- Mororiwë kë
ya. Ai weti naha kahë wa wãha kua kure? --- e kuma, a wãha kãi
yupramarema. 

-Ɨɨɨ! kamiyë Horonamɨ ya ta kui! --- e kuma. 

A wã kãi haɨ totihitao he parooma. A riëhëwë yaro. 

— Hɨ̃ɨ̃! Xei! Kamiyë Mororiwë kë ya! --- e kuma. 

E pruxixioma. Weti a au nikerea kure? A auoma. Napë pë au rë kurenaha. A nakaa xoarema. 

— Weti naha wa të tapë xoapë? Wa të paxaɨ ta kurawë? 

-Ɨɨ̃! Pei ya të waɨ! Pei ya të waɨ! 

— Ya të wapaɨ puhia ta kuranɨ --- e kuma --- Ya të wãisipɨ wapaɨ puhia ta
kuranɨ! --- e kuma --- Ya të u koapë kë! Exi naxomi kë të? --- e kuma. 

-Ɨɨ̃!, exi të ma! Tima kë a --- e kuma. 

Ɨnaha Yanomamɨ pëma kɨ kuɨ hëopë: 

— Kiha tima a kua --- ya ha tararɨnɨ, ya kupë. 

Ɨhɨ të hirama. Të wãha yupraɨ hiraɨ ha. A rë kure e ukukema. A nomohori
nakarema. Ɨnaha të pë kuaaɨ puhio yaro. Kamiyënɨ pë nomohori ha
nakarënɨ, pë no xëa rë kurepɨwei naha, a tapraɨ puhio yaro, a nakarema: 

— Pei! Wapëpraayo! Xei, wapëpraayo! Xei! Hei oraora u nanoka pata hëkei
kuhe! U nanoka pata ta kakukuprario, hëyëmɨ wahë kɨ ha rukëtarionɨ --- e
kuma. 

A nomohori rukëmapë. E ha kunɨ, e kuɨ ha, e no xi kãi ɨmaonomi. 

— Hɨ̃ɨ! Wa të hi ka yawëtëa ta yairawë! Hei të u pë nia pata weoweo, të u
pë nia pata xararawë nohi yaii! Hei u pata koro, hei kë! hëyëmɨ u he
pata tatoa kure! A ta rukë taru! Kiha wahë kɨ he ha torehe tarunɨ, ɨ̃naha
u pata kakukupɨa taya hërɨ! Ya mamo yëo tëhë! --- e xomi kuma. 

A kuɨ ha, e rukërayoma. E ihetarioma. E ha ihetarunɨ, Horonamɨ e
rukërayoma. E rë kõririmo hërɨɨwei, u he pata tatoopë ha, e upra
parihirayoma. Upra paru hurunɨ, hei a rë rukëmare ha, a rë pëpramouweinɨ
ta ka komipramarema, ai e te hi ka kuonomi. Kiha a xi wãri parihirayoma.
Kohomo hamɨ a kõmɨmaɨ kupoti. A no hapimi yaro. Hei kamiyë Yanomamɨ pëma
kɨ rë kurenaha, a rukëɨ ha kunoha, a no yokëɨ kõtaopɨ rë mai! A rarɨma,
kihamɨ a wã kõhomoketayoma, a rarɨprarou no preoma, a ɨ̃kɨma. Ihiru
kurenaha a miomiopraoma. Hei a ka rë kõmapramarɨhenɨ, e tokurayoma. A ka
komaprarema yaro. Hei a xi rë wãrimakɨhe, kihamɨ e rërërayoma. A pëka rë
kahure kama pehi hõra homoprou hërayoma. Prahaa waiki tare: 

— Ware a nosi yauaɨ mai tao! --- e puhi xomi ha kunɨ. 

Kama puhinɨ, kama mixiã kɨnɨ, roa hi pata hëtɨmarema. 

— Hɨ̃ɨɨ! Pou! --- a upratarioma. Wãriti tënɨ a ka rë kahupraɨwei, a
mɨprarema kuonomi. Yami a hëtarioma. 

— Hɨ̃ɨɨ! --- e kuma. 

E ha yutupraikunɨ kama ruhu e ma kɨ pesi rë rukëpouwei, ma kɨ pesi
hayurema. Të kɨ ha yehitarɨnɨ: 

— Hɨ̃ɨɨɨ! Pei a wãha yuamou Moroa rë wãritire, a no hore huxuaɨ mata yai
tanɨɨɨɨ --- a kuɨ he yautarioma. 

Yai hamɨ e kãi huɨ mai! Ɨhɨ kama a hu hërɨpë hamɨ e rërëa xoarayoma, e
hua xoarayo hërɨma, të pë rërëaɨ hiraɨ ha. Maa pruka ma pë pata
ureremopë hamɨ, a xomi ma rërërayonowei, ɨ̃hɨ rë mayo hamɨ e rërëa
hërayoma, hiima kurenaha. Kihamɨ a rë rërëre, kihamɨ e xokei tëhë, hei
kama a rë kui, a xokei tëhë, mɨ yapaɨ tëhë, hëyëha a mɨ heturema,
Mororiwë e kirirarioma. A ka kahuprarema yaro, e kirirarioma, a asimoma,
a wã xomi hirama, a nohi no ohotaamopɨma mai! E pëtarioma 

— Taha! --- e kuma. 

No yaipɨmi. E huko si yohoa taroma, puu na pë mɨɨ ha. Hii hi pë koro
hamɨ e kuapraroma. Hei a ma upraa waikire ha. Hëyëmɨ a he rii
tiheriprou, kihamɨ a xomi rë xokeprora kiri, a nohi rë mohotuaimi, hei
te hi kɨ mɨɨ rë katitirayoi ha, a upraoma. Hëyëmɨ a ayõriprou, a
upraoma. E mɨ yami kerayoma. ĩƗha a rë kirimare, ɨ̃ha rë a pëprarema. Hei
a rë ruruare, hëyëha e nakɨ pëka tamakema, e kuami makui, a ruruapë,
kama mohe potamapë. Hãyokoma e yurema. 

— Hɨ̃!, xei, hei kë a, hëyëha a kua kure --- e kuma --- Hõ, hõ, hõ, hõ,
xëtëwë të wai, hõ, hõ, hõ, hëyëha kë të ta mɨpra ayo, xei, hei kë --- e
kuma. 

A xomi yokomama. Ɨhɨ a ma kuɨ tëhë, e ayõprarioma. 

— Hɨ̃hɨ, mihi të ta hiprao! Wa të rë rukëpore të namo? Të namowë, namo kë
të! --- e kuɨ topraroma. 

Hëyëha e nakɨ makuonowei makui, e nakɨ ã mɨ wëtëa piyëmakema. E nakɨ
mɨmapë. Ɨnaha e nakɨ mɨɨ ha, e kutou tëhë: 

— Hëyëha hei të ka wai --- e kutou tëhë, ɨ̃hɨ e rë yure, mohe potou tëhë,
pei pëɨxokɨ yai ha a pahetiprarema:

— Krihii, kriihiii! --- kama a no yuo ha, kamanɨ a no preaamaɨ tikooma
yaro. 

-Ëëëããããë! --- oraora e kuma, a ma hematai, hëyëmɨ a no preaa hërɨma. 

Kihi korokoro a rë praa hërati hamɨ xikɨ hĩrihou hëoimama, oraora a rë
yapuro hërɨɨwei, yapuro hërɨɨ, yapuro hërɨɨ, yapuro hërɨɨ, ɨnaha xikɨ
hĩrihou kurakiri, xikɨ hëtɨnomi, kama a rë pëprarɨhe, oraora a rë kui. 

A Mororiwë praɨɨ puhiopë yaro, hekura pë ihamɨ, a ora hurayoma. Ɨhamɨ a
ora tokurayoma. Kiha korokoro a prao hëoma. Ɨhɨ Mororiwë a waropë
hemata. Ɨhɨ xikɨ rë kui, xikɨ kãi tarei maopë, hii hi kuopë hamɨ, xĩkɨ
kãi tua xoape hërɨma, xĩki a kuprarioma. Ai xikɨ xĩki kuketayoma. Kihamɨ
ai xikɨ katɨrayo hërɨma. Kihamɨ xinakotorema a kuprarioma, ɨ̃hɨ xi pë
hamɨ. Ɨnaha xi pë rii ha kurarunɨ, të pë pëkɨ he õkaoma, hapa. Ɨnaha a
taprarema. 

Hapa të pë pëkɨ tao makui, pei të pë praoma. Tona kɨ kuami yaro. Të pë
praoma, të pë përɨapë hamɨ, të pë pakohepramoma. 

Ɨhɨ weti ha pëkɨpëkɨ a ha tararɨhenɨ? Të pë mohoti yaro, hei masi pë
makui, too toto pë makui, të pë kãi waxaɨ taonomihe. Ɨnaha të kuoma.
Kuwë yaro, të pë moko makui të pë praoma. Hiima pororoo kurenaha të pë
kupramoma, të pë kuaama. Ruwëri kë të pë no preaaɨ kure. Ɨnaha të pë
kuoma. Sãihiri, të pë prapramoma, ɨ̃naha. Ɨnaha të kuoma. Kamiyë pëma kɨ
no patama hõriprou maopë ɨ̃hɨ Mororiwë xikɨ xikiprarioma. 

Ɨhɨ xikɨ ha kuprarunɨ, sipara pë, poomaro pë wai hiimamahe, të pë pëkɨ
he kãi õkaoma, të pë opi puhi ha taorɨnɨ, yorehi si pë kãi tiyëmahe, wɨɨ
pë kãi tiyëɨ taonomihe, hapa. Ɨnaha të pë kuaama. Ɨhɨ ei të ã rë kui, të
ã makema.

 

 
