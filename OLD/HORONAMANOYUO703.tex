\chapterspecial{{Horonam}ɨ a {no} {yuo}}{}{}
 

 

Hekura të pë wãha hayuamopë, kamiyë pëma kɨ nohi patama rë përɨonowei të
urihi hamɨ të pë rë kuaanowei, të pë rë kirimayonowei të kãi kua. Pei
motoka yai rë keiwei hamɨ, ɨ̃hɨ të urihi pata hamɨ të pë xi yai rë
wãrihonowei, të urihi kuwë. Paxori Yanomamɨ pë hiraoma. Yanomamɨ kë pë.
Hei kurenaha pë hiraoma, yarɨ hamɨ pë hiraoma. Toromɨriwë xo kɨ
përɨpɨoma, mɨ hetuoma. Ɨhɨ Toromɨriwë, Rehariwë kɨ rë prukamopɨre, kɨ
përɨpɨoma, Rapoahiteri pë hiraopë ha. Ɨhɨ pe he haa piyërema ɨ̃hɨnɨ rë. Pë
iaɨ tararema. Apia kɨ wamahe. A nomohori tuamapehe, a nakapehe, e pë ã
he hamorayoma, a miomiopraamapehe, a nakaremahe. A nakaɨ ha kuikutuhenɨ,
a nomohori tukema. 

A tumape herɨmahe. A ha tupo hërɨnɨ, a tuo tëhë, amoamo hi ha a kutou
tëhë, a iatou tëhë, kama pënɨ e te hi rë ututupouwehei, hawë hëyëhë të
õkaoma, pë itorayo hërɨma. 

— Wa iaɨ hëo! --- e pë kuma. Ɨha, a ta pëtɨa hërɨ! --- e pë kuma. 

Hei xomixomi kɨ rë kui, kɨ ta waakɨ! --- pë kuma. 

A hëamapehe. Kihamɨ ɨ̃hɨ Paxori kama kɨ no mananaepɨnɨ e nini hi pata rë
ututaimaɨwei, ĩhete të wai hão pëoma, pei hi henakɨ ha. Kama pë ha piyëa
haikiikunɨ, a rë nakarehei, yami a hëtarioma. A xi wãrimakemahe. Ɨhɨ
tëhë nini hi pata karërayo hërɨma. Yami apia hi pata hëtario ha, a no
preaprarou hëoma. 

Ɨhɨ Horonamɨ rë. A rarɨprarou hëketayoma. A miomioprao hëketayoma, a xi
wãriketayoma. Wetinɨ a kõapë? 

— Wetinɨ ware a kõapë? --- a puhi ha kunɨ, a ɨ̃kɨtayoma. 

A nohi hõrioma, a puhi õkitii yaro, a komɨpraroma, a nohi nakao ha, a
taamamahe. Rapoahiteri pënɨ. Taprano kãi mai! Hapa të pë rë kukenowei të
pë wãha. Yanomamɨ pë rë kuo xomao mɨ hetuonowei të pë wãha, Rapoahiteri.
Ɨhɨ pënɨ a xi wãrimakemahe. 

Yakumɨ Rehariwënɨ a wã he harema. Rehariwë e ha tupo hërɨnɨ, a kãi rĩya
ha itonɨ, a rĩya ha kõatunɨ, pei yaipë ha a hore yehiamaɨ puhii makui, a
kãi yõhoprariopɨ ha, e no xi ɨmaoma, Rehariwë iha. A mɨ kãi no
wërëprario hërɨpɨ ha, e kirima:

— Ma, ware wa kãi no itou kateheopɨmi --- e kuma. --- Ware a kemarɨhë!
Ɨhɨ pë wapaɨ --- e kuma. 

— Kirii mai! Pë kemaimi, pë ãkɨkɨpouwë --- a kuma --- Ɨnaha imɨkɨ ta
kuiku! --- e kuɨ makui, ɨ̃hɨ e wapëo makui, a mɨ kãi wërëama. 

A miomiomoma, e mori ketayoma, a mori kemama, ɨ̃naha e kuaaɨ ha a
tɨrakema. Kama pei he hamɨ e itorayo hërɨma. Ɨhɨ a ha tɨrakɨnɨ, ɨ̃naha a
kuaaɨ tikowë ha, Toromɨriwënɨ a wã hirirema. 

— Weti kë a wã, weti kë a wã no prea yaia kupiyei? --- e kutarioma --- Të
ã no prea ayaa rë yai piyeië, ɨ̃ɨɨ, weti naha wa të hõra kuhawë, ɨ̃ɨɨ? ---
e kuma. Ɨhɨ e waroa piyëkema. Hei kurenaha e të ka kɨ ta hërɨma,
tuomamotima te hi pë ka rë kurenaha e te hi ka kɨ pata tape herɨma.
Ɨhamɨ katitiwë e të hi ka kɨ waromaketayoma. Hi xerekeopë ha. A ximapë. 

— Pei! Ɨhɨ ei të ka kɨ hamɨ wa imɨkɨ ha rukëkërukëkëmo hërɨnɨ, a ta ito
hërɨ! Wa kei mai kë të! --- e kuma --- Të ka kɨ kope waiki --- e kuma. 

Ɨhɨ a prukarema, Toromɨriwë a prukarema. Ɨhɨ a yainɨ a yokëmarema.
Toromɨ pënɨ hii hi pë ka rë taɨwehei, ɨ̃hɨnɨ a itomarema. A yokëmarema.
Ɨhɨ a wãha yai. Toromɨriwë, Yanomamɨ a kuoma. Ɨhɨ të pë uno hamɨ, kamiyë
pëma kɨ no patama, rarou hëaa hërɨma, pë paraɨ hëaa hërɨma. Ɨnaha të
kuoma. Toromɨriwë yaro a kuonomi, Yanomamɨ katiti a kuoma, kamiyë ya rë
kurenaha. Ɨnaha kuwë a përɨoma. Ɨhɨnɨ a itomarema.

 

 

— Pei a wã huo kõo mai! Ɨnaha kuwë, ai wa të prukaɨ kõo mai kë të! Wa
yaiataro --- e ku hërɨma. 

--- Awei! Ɨnaha rë! Ipa nohi wa yaroi, pë yai nohimaɨ, kahë pë kãi
nowamaɨ, pë taimi! --- a kuma. 

Ɨnaha a ha taprarɨnɨ, kamiyë Yanomamɨ pëma kɨ ni pehi pëma kɨ rë iaɨwei,
të pë koamipramapë, nii pë kãi wamou puhi mohotipramapë, ai të pë nii
wamou aka kãi porepɨpramapë, nii pë kãi hĩma, ruhu makɨnɨ, husu të kɨnɨ
të pë kãi hĩma, të pë hĩa xoarare herɨma. Kama ɨ̃naha a tapraɨ puhio
yaro, Kukunanɨ a wapë, nii pë wãrihĩto tapraɨ haikirayo hërɨma. Të pë
kõamiamapë. 

Hapa wapu pë rë kui, riyëriyë pë wamahe, pë mɨhɨtatio tëhë, kõami
kuonomi, hapa a wãrihĩto tapraɨ mao tëhë, mɨhɨtatiwë naxi hi wamou,
mɨhɨtatiwë kurenaha pë wamahe. Harii pëo, rɨpɨpraɨ, waɨ katitoma. Kuoma
makui, kuaama makui, ruhu ma pë husunɨ të pë hĩma, kete moroxi pë rë
kutarenaha moroxi pë hĩi kuaama. Hɨtɨtɨwë të pë kõamiprarioma. Ɨnaha a
kuprarioma. Të pë wãhɨmama. Ai tënɨ e të wãhɨmanomi, kamanɨ të pë rë
kõamipraɨwei, të pë hĩma yaro. Ɨhɨ he usukuwë të pë hĩi hëwëkema yaro.
Të pë yɨmɨkamaɨ xoaoma, të pë yɨmɨkamarema. 

 

— Pei! Hei të kɨ rë kui, wama të kɨ waɨ ha, hei wapu pë wãha! --- a kuma
--- Hei wapu kë pë, a totihitaoma makui, ɨ̃hɨ wama pë rë tahe naha, wama
të taɨ kõo maopë! Ɨnaha wa të kɨ titi ha taprarɨnɨ, hei tëhë wama kɨ
karukaɨ, kɨ okepropë, hei të ha wama pë kõapraɨ, wama pë wapë, pë
kõamipraruhe! --- e kumahe --- Të kɨ titi pata wai tetehepramaɨ
xoarayou? --- e pë kuma. 

Ɨnaha të tamahe. Të kuprarioma. Hei ai të ha përɨtarunɨ tënɨ nii pë
wãrihĩto tanomi, ɨ̃hɨ hapa a rë pëtarionoweinɨ të pë wãrihĩto tarema, ɨ̃hɨ
ai notiwa tënɨ të pë wãrihĩto tanomi. Ɨhɨ të ha taprarɨnɨ, pë wãrihĩto
tarema yaro, tomɨ iha, ɨ̃hɨ rë ma pënɨ wãrihĩto rë tanowei, tomɨ texina
hamɨ e ma xatia xoaa kure, ɨ̃hɨ rë pë texina, ɨ̃hɨ rë e ma ruhu kë ma.
Ɨnaha a kãi të taprarema, a hamiri no preaamama, ɨnaha a ha taprarɨnɨ:

Pei nii a rë totihitaohe, kete a kãi totihitaoma makui, ɨ̃naha a kuwë
haikiprarioma. 

— Ai të hëami! 

Ai të hëpranomi yaro a kuma. A kuɨ xoaoma. Kõami të kɨnɨ të pë husunɨ të
pë hĩma yaro. Ɨhɨ të pë he ha wëprarɨnɨ, wëpraɨ katitio tëhë, kama a waa
tikorema. A warema. Ɨnaha a kuprarioma. Kama a yanɨkɨonomi tikoo yaro, a
no preaama.

 
