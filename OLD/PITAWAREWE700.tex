\chapterspecial{{Pitawarewë}}{}{}
 

 

 

Yanomamɨ të yai përɨo mao tëhë, të pë rë përɨonowei të pënɨ kamiyë pëma
kɨ no patama rë wawërayonowei të ã xĩro. Pitawarewë pë kãi kua. Pita a
rë wanowehei, të pë rë no preaanowei, të kãi kua. Hapa, pata pë rë
kuonowei, ɨ̃hamɨ pë rë harayonowei, hapa pë no preaama. Hei pëma a ha
tɨɨanɨ, pëma u kɨ mori rë koanowei, horema kurenaha pëma kɨ no mori
preaaɨ kuoma. Pitawarewëteri, pë hiraoma kãi. Kama xĩro. Nii a taɨ maohe
tëhë, ɨ̃hɨ hei nii pruka a kua makure, kẽpo ũ kua makure, naɨ a kua
makure, momo a kua makure, të pë mohoti yaro. Wapu a kua makure, hoko ma
makui, mau kãi koaɨ taono rë mahei, hei a xĩro rë hurukuaɨnowehei. 

Horehore a ha të pë ha përahenɨ, horehore u hurukuamahe, kihi tokori kɨ
tuku rë xɨrɨkɨi, pë kãi wëhërɨmamahe, nii a wãha rë hiranowehei, ɨ̃hɨ
tëhë kamiyë iha pëma kɨ no patama pëtou ha kunoha, pëma kɨ no preaaɨ.
Ɨhɨ wetinɨ nii a yai waɨ rë tararenowei, kamanɨ pë kãi rë përɨonowei
hapa a wãha kua waikia. Ɨhɨnɨ nii a wahɨmaɨ piyëkoma. Hapa a wãha rë
kure, miha a wãha komosi rë prare. Ɨhɨnɨ nii a rë wamaɨwei pëma a wapë,
a ha wãriapotunɨ, kamanɨ a waɨ ha wapërënɨ, a rë yehinowei, kama
Pitawapëteri pë iha, a waɨ rë hirakenowei, ɨ̃hɨ a wãha kua. Hapa a wãha
kua kure, Horonamɨ. Ai tënɨ mai! Ɨnaha të kuoma. 

Hei a rë kui, hapa yai, të pë rii hirao tëhë, hei a ha kerɨnɨ, të pë rii
xëye hërɨma. Ɨhɨ ei a hamɨ, të pë rë pakakumanowei, të kuami. Hei a rë
kõhomope hamɨ, të kuami. Ei a rë kui, a rë tuyënowehei, hei a hamɨ
kamiyë pëma kɨ no patama pëtopë hei a kerayoma. A kerayoma, hei a rë
kui, kihamɨ a kuo parɨoma hapa. Kamiyë pëma kɨ mao tëhë, napë pë mao
tëhë, ai napë:

 -Wa totihiwë? --- të pë kuɨ nikereo mao tëhë, napë a kunomi.

Ohinɨ të pë rë nomanowei, a rë ixomanowehei, pita pë waɨhe yaro,
horehore pë waɨhe yaro, himohimo pë waɨhe yaro, horema xi u pë pata
koaɨhe yaro, wapu huhi hena pë pata tukunɨ, pë rë nomanowei, pë no rë
preaanowei, ɨ̃hɨ ei të ã hamɨ, pata të ã, hei të ã. Pata të pënɨ nii a
wãha waɨ haɨonomihe. 

Parɨwa të pë yainɨ nii a wãha wanomihe. Hei të wãha wamahe, ɨ̃hɨ të wãha
xĩro wamahe. Ɨnaha të pë wãha kuaama. Yupu uxi pë urihi hamɨ, uxi pë rë
yërëkëi, uxi pë ha hoyoahenɨ, uxi pë wãha wëhërɨmamahe. Hapa ɨ̃hɨ nii a
waimi makuhei, të pë kãi hurapɨonomi, hura a wayu kuonomi yaro, ai të ha
përɨnɨ, të pë nohi kãi rëayonomi, ai të ha ninirɨnɨ, të kãi niniri
kuonomi, tokomi a ha pëtarunɨ, õho! Të kãi kunomi, he horomamotima napë
a kuo mao tëhë, xawara a kuonomi yaro. Totihitawë hei kurenaha të pë ha
patanɨ, pëɨ mai të pë ha patanɨ, të pë he horoi kãi rë xaionowei, hapa
të pë kuoma. Të pë rë patayomai të pënɨ hawë horoi pë pata taapraramahe,
të pë pëimi yaro. 

Ai të ha mamoripɨrɨnɨ të mamo krihipɨ no preaanomi, të ha warapisirɨnɨ,
të kãi warapisi hunomi. Të pë ha yuupɨanɨ, të pë yuupɨ unosi kãi hunomi.
Totihitawë si kɨ kopehewë, ohi a wayu ha pita a ha, të pë no preaaɨ
tahiaoma. Ohi pënɨ të pë wãha payihoma. Ɨnaha të kuoma. Yaro a kãi waɨ
tao maohe tëhë. Ɨhɨ tëhë të pë totihitaa makure, hapa pata ai të ha
nomarɨnɨ, xomi xawaranɨ të pë kãi ɨ̃kɨɨ taonomi. Ɨkɨnomi. Ai të ha
ninirɨnɨ, kiha të ha tuyërarɨnɨ, të ha nomaruhurunɨ, të kãi kuaanomi
yaro. Totihitawë të pë hiraoma. Hekura pë kãi ixonomi, hekura pë makui,
të pë mɨ amo ha no uhutipɨ ha yuahenɨ, të pë kãi xëpranomihe, ɨ̃naha të
kuoma. Hapa krii, ai të pë ha kriiprarunɨ, të ëpëhëwë no kãi preaanomi,
të pë kuaaɨ taonomi, he horomamorewë kɨ koaimi makuhei. 

Napë a përɨo mao tëhë, napë pë nikereo mao tëhë, ɨ̃hɨ tëhë. Ɨhɨ tëhë napë
pë pruka hiraoma tao! Pë puhi kuɨ mai! Napë pë përɨonomi ha tarei, hapa
napë a kuonomi. 

Pata u kɨ makui, u pë hõra prokeoma. Tu,tu, tu, tu, tu, tu, tu, tu! Ai
të mɨ yamou ha kuikunɨ, ai të hõra kuɨ hirionomi. 

Ũ, ũ, ũ, ũ, ũ… Hei ai të ã kãi hirio mao tëhë, hõra kuonomi, kuwë
yaro, xawaranɨ, të pë rohote ha nomanɨ, të pë no preaanomi. Kama të pë
hupërɨnɨ, kama të pë hupërɨ ha rasio hërɨnɨ, ɨ̃naha xĩro. Kama të pë
hupërɨ, mixiã kɨ hawëoproma. Xawaranɨ mai! Ohinɨ. Kama të pë xomi wãha
nomama, hei të rë kure hamɨ, waiha të kuprarioma. Ɨnaha të kuprarioma.
Hei kurenaha: 

— Ai të ha përɨnɨ, të nomarayou. Kiha ai të pë ɨ̃kɨtayou --- të pë
kunomi. 

Të pë henakɨ au makui, të pë huma temɨ. Ɨhɨ hapa të rë kuprarionowei, a
rohote nomarayoma, yërëariyoma. A hupërɨprarioma yaro, a krihipɨrayoma
yaro, ĩyë pë kãi maprarioma yaro, të rë kuprore tënɨ, të hesi kekei.
Kiha të tape kiriohe. Të ha tapa kɨrɨhenɨ, hei kurenaha të pë hõra
kõoma. No porepɨ të pë kõo parɨoma, napë a rë kui a nikereonomi. 

Të pë ã toprarotima, nii a waɨ ha tararɨhenɨ, të pë ã topraroma, kete a
wamahe, ɨ̃naha të pë kuaanomi makui, Yaroriwë pë wamahe, të pë xi wãrima,
wãrii no preoma. Kaɨ wakë kuonomi yaro. Riyë të pë wamahe. yëĩyë të pënɨ
të pë xi wãrima. 

Ɨhɨ kete a waɨ ha tararɨhenɨ, hei kurenaha, të pë kuprarioma. Yaro rɨpɨ
pë kãi waaremahe yaro. Rë kuprore tëhë, heinaxomi, të pë pararayoma,
temɨ, të pë parama, ai nahi ha të pë kãi parama, ai nahi ha të pë kãi
parama, ai të pë kãi parama, yahi pata a tamahe, pata ai të pë hiraoma,
mahu, hei mahu xapono hamɨ të pë pata otima, temɨ.

 
