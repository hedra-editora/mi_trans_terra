\chapterspecial{{Suwë} a {kuprou} {rë} {hapamonowei}}{}{}
 

 

Ɨhɨ të rë kui hamɨ, ai të ã kuprou piyërayoma. Posinawayorewëteri pë rii
rë kure. Kama Posinawayorewë teri pë wãha rii kuoma, suwë a kuo haɨonomi
yaro. Kama Posinawayowëteri pë rii rë hiraonowei. 

Xĩapo mata hamɨ. Suwë a kuonomi. 

Ɨhɨ Raharariwë tëëpɨ ha yëpɨrënɨ, ɨ̃hɨ të nosi weti hamɨ, Posinawayorewë
teri pë hiraoma, suwë a kuami yaro. 

Hei kurenaha, wãro makui të pë posi na wayoma. Të pë moroxi kuprawë
makui, të pë posi na wayoma. Kuopë ha, Xĩapo wama a wãha rë hiripouwei,
a pëtarioma. 

A ha pëtarunɨ, kihamɨ hei Waika, Xamatari ai pë, Parahiri pë, Xirixiana
teri pë, pë no patama rii rë keowei, Xĩapo mata hamɨ, të nakahikɨ
kukema, pei mata xĩapɨ hamɨ. 

Xĩapo mata hamɨ, kamiyë pëma kɨ no patama wawëɨ taonomi. 

Ai Waika pë rë kui ɨ̃hamɨ pë no patama rii rarorayoma, ɨ̃hɨ Xĩapo mata
hamɨ. Kamiyë pëma kɨ rë kui, Xĩapo mata hamɨ kamiyë pëma kɨ no patama
wawëɨ taonomi. Ai, Waika pë rë kui, ɨ̃hamɨ pë no patama rii harayoma, ɨ̃hɨ
Xĩapo mata hamɨ. Ɨhɨ Xĩapo mata no tëëpɨ naka hamɨ Waika pë no patama
rii rë wawërayonowei, ɨ̃hɨ kama e të ã rii yaiwehe. Kama të ã. 

Ɨhɨ a ha pëtarunɨ, Xĩaporitawë wãro a nikereoma. Hẽaropɨnɨ të pë kãi
përɨoma. Ɨhɨ iha e ã hama, e nakahikɨ ha kuikunɨ, suwë kurenaha, nakahi
kɨ kukema. 

A ha kopeprarɨnɨ, ɨ̃hɨnɨ Posinawayorewëteri pë mɨ takema, Xĩaponɨ, Xĩapo
mata hamɨ, pë kuwëmomama, Xĩaponɨ pë mɨ takema. 

Ɨhɨ mata hamɨ pëma kɨ no patama kupropë, a keprarema, suwë hapa. Ɨhɨ a
rë kuprore hamɨ, suwë, ɨ̃hɨ të nosi yau hamɨ ai suwë. Ɨnaha a tama. Ɨhɨ
të hamɨ ai a suwë. Ɨnaha. Ai a rë taɨ kõrahei, ai suwë. Ɨnaha pë kepraɨ
kurayoma, suwë. Ɨhɨ ei pë rë kui hamɨ, hapa a rë patare hamɨ, kamiyë
pëma kɨ no patama maxi kupropë, a wawërayoma. 

— Prohou! --- a kuɨ haɨtaoma, wãro, hapa a rii kukema. 

Të rë kuprore hamɨ, kamiyë pëma kɨ nohi patama, pëma kɨ kupë. Hapa wãro
a keprarioma. Xĩapo mata hamɨ a suwë rë keprore, hapa a rë taare hamɨ,
naka hamɨ, pë raro hërɨma. Ɨhamɨ pë rarou xoao hërɨma. 

Ɨnaha pë keprou ha kuronɨ, suwë, pei pë rë keprare hamɨ, ai, ai, ai, ai,
ai, pëma kuɨ. Ɨnaha pë kepraɨ kurayoma. Pë rë kuprore hamɨ, kama mata
nakahikɨ rë kui maprarioma. Suwë pë taa waikikema yaro. Pë paraɨ
waikitao hërɨma. Ɨhɨ kamiyë pëma kɨ maxi, pëma kɨ kuɨ. Pëma kɨ no patama
pararayoma, para hërɨma, paraa xoarayoma. 

Ɨhɨ Xĩapo mata hamɨ a mao ha kunoha, pëma kɨ maxi përɨhɨwëmi. Ɨhɨ ai
pëma kɨ nohimayou rë nikerei, ɨ̃hɨ pëma kɨ maxi. Ɨhɨ pëma kɨ yai maxi.
Ɨnaha të kuprarioma. 

Kuprarunɨ, urihi kutarenaha, pë përɨaɨ kuprario hërɨma. Ai tënɨ pëma kɨ
ha taprarënɨ mai! Omawënɨ pëma kɨ ha pëtamarɨnɨ mai! Omawë kama a rë kui
heaka hamɨ a kuwë yaro, hëyëha a përɨoma makui, hei a urihi ha a përɨoma
makui Yanomamɨ a tokurayoma. A yërayoma. A heakaprarioma. Ɨnaha kɨ
kupɨoma. Ɨnaha të yai kuwë. 

Xĩapo mata hamɨ pëma kɨ rë hare, nohi patama, kamiyë pëma kɨ. Ɨhɨ pëma
kɨ rë keprarenowei, Xĩapo mata hamɨ pëma kɨ no patama rë rarorayonowei
hamɨ, ɨ̃ha a kãi përɨo taonomi. Yai hamɨ a rii kurayoma. Kama Napërari a
wãha hekura kuopë. Hẽaropɨ xo. 

Kamiyë pëma kɨ mo kuo rë kure naha a kuwëmou, mo hãhoa makure, pë
taprarema, ɨ̃hɨ mata yai hamɨ, mata ha xipënarɨnɨ, mata na kãi ĩyëama,
maito rooma, të pë hiraɨ ha, makasi kɨ kãi wawërayoma. 

A ha keprarɨnɨ, suwë a ũaũamoma, pë hɨɨ e itoprarioma, a hurihia
nokarema, xi kãi hanɨprarema, rope e kãi patarayoma. Ɨhɨ tëhë a wãroprou
kõrayoma. Ɨnaha të kuprarioma. Ɨhɨ të ã rë kui, të ã maprarioma. 

\begin{center} \end{center}

