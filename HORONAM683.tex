\chapterspecial{{Horonam}ɨ}{}{}
 

 

 

 

Yanomamɨ hekura kama xoati a pëtarioma, urihi hamɨ he usukuwë a rë
pëtarionowei, Yanomamɨ përɨaɨ hirarewë a rë pëtarionowei a yai. Ɨnaha të
kua, hapa. 

Yanomamɨ hei kurenaha pë kuo mao tëhë, ai të kuonomi. 

Wetinɨ pëma kɨ taprarema? Kamiyë pëma kɨ rë pëtarionowei të ã yai kua.
Pëma kɨ rë hiranowei kurenaha pëma kɨ noã tayopë. Urihi a xomao tëhë,
Horonamɨnɨ Yanomamɨ të rë hiranowei, ɨ̃hɨ a xĩro perɨamɨ pëtarioma.
Horonamɨ Yanomamɨ të pë ihirupɨ përɨamɨ kuo mao tëhë, Horonamɨ hapa kama
hekura a pëtarioma. Pëtarunɨ, urihi a yurema. Ɨnaha kamiyë pëma kɨ no
patapɨ yai wãha kua. 

A përɨkema. Kamiyë pëma kɨ përɨaɨ hirapë. Napë pë makui, pë përɨaɨ
hirapë, hirama. Horonamɨ ai pë nɨɨ e kuonomi makui, kama a pëtarioma.
Urihi hei a kuonomi, urihi katehe a ha a pëtarioma, katehe urihi a ha. 

Horonamɨ weti xo kɨ përɨpɨoma? Kama Horonamɨ, pe heri xo, Horonamɨ pe
heri a rë pararuponowei, notiwa të kɨ wayumɨ përɨaɨ hiraɨ ha a rë
pararuponowei, pe heri Wɨyanawë e wãha kuoma, ɨ̃hɨ Horonamɨ pe heri yai,
yaɨpɨ e poimi makure, Wɨyanawë pe heri e kuoma. 

Pë nɨɨnɨ a kepranomi makui, e xomi pëtarioma, pë nɨɨ Yotoama e wãha
kuoma. Horonamɨ kahikɨ rë nɨɨmonowei kama xoati Yotoama e wãha kuoma,
Horonamɨ nɨɨpɨ. Yanomamɨ pë rarou mao tëhë, ɨ̃hɨ a rë përɨkenowei, hapa a
wãha koro prao kure. Ɨhɨnɨ Horonamɨnɨ hekura a rë pëtarionowei, kama
xoati a rë pëtarionowei, ɨ̃hɨnɨ kamiyë pëma kɨ rë iaɨwei, a urihi rë
mɨnowei, yaro pë rë përɨhɨmonowei, pë rë wãrinowei, kamiyë pëma kɨ naiki
waopë. 

Hei kurenaha kuwë të pë përɨhɨmoma, ɨ̃hɨnɨ yaro pë wãha wãrima, ɨ̃hɨ a
mori kua yaro. Yarori pë makui, e pë Yanomamɨ përɨaɨ ha parɨikunɨ,
Horonamɨnɨ pë wãrii piyëkoma. 

Ɨhɨnɨ pë amixi kãi rë kõamanowei, ɨ̃hɨnɨ wetinɨ, weti naha u pë kupropë?
Horonamɨnɨ urihi hamɨ pei yo pë reiki rë tanowei, exi të pë kupropë mai!
Mayo kɨ maprou pëo rë mai, yo kɨ tama. Mau pëma u pë koapë. U pë
kupropë, yo pë tama. Ɨnaha a urihi komio tëhë, ɨ̃naha të tama. 

Horonamɨ xaponopɨ kuoma, pë rë përɨonowei. Ɨhɨ payeri a rë
payeriponowehei, përɨamɨ të pë kuprarioma. 

Kama xaponopɨ ipa kurenaha, pukatu hamɨ, ai xapono, a rë kuonowei,
Horonamɨ kama xapono e rë ponowei, weti naha e wãha kuoma? A kãi rë
përɨonowei, nahi rë ĩtaponowei, kama Horona xapono e wãha kuoma. Ɨhɨ
kamanɨ a wãha rë yehipore a kãi përɨoma. Ɨhɨ e wãha kuoma, xapono. 

Kama kɨpɨ rë përɨpɨonowei, ɨhɨ te he tikë ha, Menawakoari a kuoma. Hapa
të pë rë përɨonowei të pë wãha, Menawakoari, Penewakoari hapa Xõewëhena
yai, yai të rë kuprarionowei, Penewakoari a naikia rë përɨonowei,
Penewakoari përɨamɨ kë a, Kapurawëteri pë kãi përɨoma. Hei Horonamɨ kama
teri e pë kãi rë përɨonowei Penewakoari përɨamɨ a wãha yai kuoma. Kama e
pë rë kui Kapurawëteri e pë wãha kuoma. Kama yahipɨ, urihipɨ
Kapurawëteri e wãha kuoma. Kama përɨamɨ Penewakoari, yai të kupropë
makui, pë kãi përɨoma. Ihiru pë wama, hei kurenaha pë wama. Hapa a
yanomamɨo tëhë, Penewakoari a përɨkema. 

Ɨnaha houkutawë, kuwëtatawë pë kãi përɨoma. Hãɨkɨtawë pë kãi përɨoma.
Ɨhɨ kama e pë rë kui Kapurawëteri. Kama përɨamɨ Penewakoari a wãha
kuoma. Ɨhɨ te he wai tikëre hamɨ, pë yahipɨ he rë tikëkëmonowei, xoati
përɨamɨ pë kuprarioma. Kama nohi pë yahipɨ he rë tikëkëmonowei, përɨamɨ
ai, hapa të pë rë kuonowei, kamiyë yama kɨ no patama mai, ai! Hapa të pë
wãha nohi rë wëyënowehei të pë wãha.

 

 
