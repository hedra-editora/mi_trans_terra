\chapterspecial{{Ruwëri}}{}{}
 

 

Pëma kɨ miopë, pëma kɨ pehi taei ha, të tama. Ɨhɨ të rë tare, exi të ha
të taema? Pëma kɨ rë hɨtɨtɨwë rë miore, të taprapë. Komikomi të urihi ha
e kuopë, a taa he yatirarepë, a taema. A tapraɨ he yatiopë, kama yahipɨ
ahete ha, ɨ̃hɨ të texinakɨ pata hãpraa waikiama kupiyei ha. 

— Kihamɨ hii hi nasiki ha pei të pata roa --- a puhi ha kunɨ, a taema, a
taei payëkou piyëkoma. 

Kama titititi a ha kuxëprarunɨ, a ha harɨnɨ, pëma kɨ miopë mai! Kama
titititi a xomi ha pëtarunɨ, pëma kɨ mio pehi mai! Ɨnaha a taprarema, ai
tënɨ mai! Titititi a rë kuprouwei, ai tënɨ a tapranomi, Horonamɨ a
yainɨ. Ɨhɨ xĩro. Horonamɨnɨ kama pëma kɨ maharixipɨ pehi rë horakenowei
Horonamɨ a yaia totihia. Ɨhɨ a xĩro yaia. 

Heao ha të pë na ha wayotinɨ, heao ha wama kɨ na wa rë wayouwei, hei të
titititi kuprou mao tëhë, mɨ haru a xĩro hiakawë kuotii kutaenɨ, ɨ̃hɨ të
nohi mohotipropë, titititi a taema. Të ka kahupropë. 

Hei ai a hikari rë prare naha, kihi Ruwëri a paa, hei a pata paoma,
paruri kurenaha a pata paoma. Paikawa kohi pata ora hitoteopë ha, të
texinakɨ pata hãpraoma. Ɨnaha Ruwëri a kuoma. Ɨhɨ Ruwëri a rë kui,
paruri kurenaha a kuoma makui, yakumɨ a he haa he yatirema. Kama
titititi a makui, paruri kurenaha a ɨ̃kɨma, mɨa kurenaha, mɨa ɨ̃kɨɨ
kuaama. 

Ɨhɨ tëhë, yakumɨ yaro, ara, paruri, warë, xama, haya, hoaxi, ãrima,
hoari, tëpë, werehi, totori, Yanomamɨ hei kurenaha, të pë hiraoma. Ɨhɨnɨ
yaro pë wãha hiraapotayoma. Kamiyë pëma kɨnɨ, pëma pë wãha yuapë. Ɨhɨ të
mɨ wakaraxi xĩro hamɨ a taeotima, taeotima, taeotima…Ai yahi ai,
ai yahi, xapono kurenaha kuo tëhë mai! Yami a përɨoma. Hei a xapono rë
kurenaha hapa pë kuoma. 

Ɨhɨ tëhë Horonamɨnɨ Ruwëri a rë horaprare, pëma kɨ rë miowei, të mɨ titi
titimaɨ puhiopë yaro, a horama, titititi kamanɨ a horaprarema. A ha
kemarɨnɨ, ɨ̃hɨ të xĩro ha a rë kemare të ha, ĩsitoripɨ komorewë titititi
a praoma. Titititi a praoma, ɨ̃hɨ a pepi ha. 

Pe heri hɨɨpɨ rë kuonowei, ɨ̃hɨ pë hɨɨ Manawë e wãha kuoma. E wãha
wãritio taonomi. Pe heri hɨɨpɨ wãha kuoma. 

— Kuikë a tapraɨ kure. Pei pë ta moyawëpo! --- e kuu heama. 

Kutaenɨ a rë niarahari, kama a wãisipɨ ahetea makure, a rërëimama makui,
a no preaama. Rope të mɨ titirayou yaro. A ha horararɨnɨ, a rërëatii
makui, hei a mio kure. Ɨhɨ të titi hamɨ, pë no Yanomamɨ preaaɨ xoaopë.
Opisi titi a kuaaɨ taonomi. Ɨhɨ tëhë kama a makui, a no preaama, ohiri,
pohoro hi kɨ poimi yaro. Kama a ruwëmoma, yakumɨ kama a ruwëmoma, a
hiraa ahetea makure, a ruwëmoma. Ɨnaha të kuprarioma kutaenɨ pë nɨɨ e no
preaama, pë ohiri wëkëkoma mɨ titi hamɨ. Ɨnaha të kua. Kihi raxa si kɨ
rë kurenaha, ɨ̃naha e ruwëmou kuoma, yahi ahetea makui. Ohiri. 

Horonamɨnɨ pë kãi rë përɨawei ha, pë ka rë hẽaprarɨhe, ohi a wayunɨ, pë
nomaa haikirayoma. Pë xëprarema. Hei pita a yãxaamahe, a pata
wëhërɨmamahe, horema pë rë kurenaha pë no preaama. Ɨhɨ e pë hëpronomi.
Pe heri a no premapoma. Pe heri e kãi waharoprarioma. Kama a rë kui, a
xi harihirayoma. 

Hekura ɨ̃naha të pë kua yaro, pë xɨɨ, pë xɨɨ oxe, pe heri, ɨ̃naha pë kua
yaro, ɨ̃naha, ai, ai, ai, pë hekura kua yaro. Titi a ha yakëkëpraɨ he ha
yatirohenɨ, të mɨ harumaremahe. Ihiru heinaha kuwë, huya, pë
hiakapronomi, pë nomaa haikirayoma. Pë ohitima yaro. Pruka mi titi të pë
yukemahe yaro, titi a huxomi hamɨ, pë hiakapronomi, pë ruwëri no
preaama, pë ni kãi ha maprarunɨ, ihiru rope pë nomaɨ he tiherimoma,
ɨ̃naha të pë kuaama. 

Ɨhɨ hei të rë kupraruhe hamɨ, kama a ramɨ huɨ, a ramɨ huɨ, kamiyë pëma
kɨ hiraɨ ha, yaro pë niaɨ hiraɨ ha, mokawa a poimi makure, yoroa
Yanomamɨ të pë rë horaɨwehei, ɨ̃hɨnaxomi a poma. Ɨhɨnɨ yaro pë horama,
mixiã kɨ hiakao totihioma, ɨ̃hɨ të pou yaro, të pë husunɨ, të pë ixou
hiraɨ ha, ai të ihiru imisi kãi hĩrema, të rë xëprarenowei, ɨ̃hɨ rë a rë
përɨo mɨ hetuonowei, ihirupɨ xëpraɨ hayurayoma. Pore a përɨoma, hapa
kãi, Horonamɨ payeri, ɨ̃hɨ ihirupɨ rë xëpraɨ hirare, kutaenɨ, õka të pë
ha hunɨ, të pë xëɨhe, ɨ̃hɨnɨ të pë horaɨ hirama. Ɨnaha të kuwë, pata të ã
yai. Ɨhɨ urihi a rë ponowei të ã, të komosi rë praikuhe hamɨ të ã.

 
